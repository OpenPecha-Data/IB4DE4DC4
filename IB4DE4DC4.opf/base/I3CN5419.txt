༄༅། །སྨྱུང་བར་གནས་པའི་སྒྲུབ་ཐབས་ཀྱི་ཕན་ཡོན་དང་འབྲེལ་
བའི་ཉམས་ཁྲིད་ཐེག་པ་མཆོག་གི་སྒོ་འབྱེད་
སོགས་བཞུགས་སོ། །
ངག་དབང་ཀུན་དགའ་དབང་ཕྱུག་སོགས་ཀྱིས་མཛད།
དཔལ་ཡ་ཆེན་ཨོ་རྒྱན་བསམ་གཏན་གླིང་།

འཕགས་མཆོག་སྤྱན་རས་གཟིགས་ཕྱག་སྟོང་སྤྱན་སྟོང་།

༄༅། །སྨྱུང་བར་གནས་པའི་སྒྲུབ་ཐབས་ཀྱི་ཕན་ཡོན་དང་འབྲེལ་
བའི་ཉམས་ཁྲིད་ཐེག་པ་མཆོག་གི་སྒོ་འབྱེད་
སོགས་བཞུགས་སོ། །
ངག་དབང་ཀུན་དགའ་དབང་ཕྱུག་སོགས་ཀྱིས་མཛད།
དཔལ་ཡ་ཆེན་ཨོ་རྒྱན་བསམ་གཏན་གླིང་།

དཀར་ཆག
སྨྱུང་བར་གནས་པའི་སྒྲུབ་ཐབས་ཀྱི་ཕན་ཡོན་དང་འབྲེལ་བའི་ཉམས་
ཁྲིད་ཐེག་པ་མཆོག་གི་སྒོ་འབྱེད། ༡
བཅུ་གཅིག་ཞལ་དཔལ་མོ་ལུགས་དང་འབྲེལ་བར་སྨྱུང་གནས་སྒྲུབ་པའི་
ལག་ལེན་གསེར་སྡོང་གཡུའི་ཕྲ་ཚོམ།་༡༧༩
འཕགས་པ་སྤྱན་རས་གཟིགས་མ་དཔལ་མོ་ལུགས་ཀྱི་བཅུ་གཅིག་ཞལ་གྱི་
སྨྱུང་གནས་ཀྱི་ཕན་ཡོན་མདོར་བསྡུས་བི་ཧ་ར།་༢༡༣
བསྙེན་གནས་ཡན་ལག་བརྒྱད་པའི་སྡོམ་ཚིག་གི་འགྲེལ་པ།་༢ ༢༧
བསྙེན་གནས་ཡན་ལག་བརྒྱད་པ།་༢༣༥
སྤྱན་རས་གཟིགས་ཀྱི་པོ་བསྟོད་ཀྱི་འགྲེལ་པ་དོན་དྲུག་མ།་༢ ༣༩

༄༅། །སྨྱུང་བར་གནས་པའི་སྒྲུབ་ཐབས་ཀྱི་ཕན་ཡོན་དང་
འབྲེལ་བའི་ཉམས་ཁྲིད་ཐེག་པ་མཆོག་
གི་སྒོ་འབྱེད་ཅེས་བྱ་བ་
བཞུགས་སོ། །
༄༅། །ན་མོ་གུ་རུ་ལོ་ཀི་ཤྭ་རཱ་ཡ། །མི་མཇེད་ཞིང་གི་སྙིགས་དུས་འགྲོ་རྣམས་
ལ། །ཐུགས་བསྐྱེད་བརྩོན་འགྲུས་མཆོག་གི་གོ་བགོས་པས། །བསྐལ་བཟང་
རྣམ་འདྲེན་སྟོང་ལས་ལྷག་པ་ཡི། །སྟོན་པ་མཉམ་མེད་ལྷ་ཡི་བླ་མ་རྒྱལ། །
རྒྱལ་བ་ཀུན་གྱི་ཐུགས་རྗེའི་རང་གཟུགས་ནི། །རྒྱལ་སྲས་སེམས་དཔའ་
སྟོང་གི་ཐུ་བོའི་ཚུལ། །རྒྱལ་བའི་ཞིང་ཁམས་ཀུན་ཁྱབ་ཕྲིན་ལས་གཏེར། །
རྒྱལ་སྲས་ཕྱག་ན་པདྨོས་འགྲོ་འདི་སྐྱོངས། །མཁྱེན་བརྩེ་ནུས་པའི་ཚ་ཟེར་
སྟོང་དག་གིས། །བདག་བློའི་ཀུན་བརྟགས་མུན་པ་དྲུངས་འབྱིན་པའི། །
བཀའ་དྲིན་རྒྱལ་བ་ཀུན་ལས་ལྷག་པའི་བདག །རྣམ་འདྲེན་དམ་པའི་ཚོགས་
ཀུན་གཙུག་ན་རྒྱལ། །རིགས་དང་དཀྱིལ་འཁོར་ཀུན་ཁྱབ་འཁོར་ལོའི་མགོན།།
མཚན་དང་སྐུ་ཡི་བཀོད་པ་འབྱམས་ཀླས་པའི། །འཇམ་དབྱངས་བླ་མ་ཆོས་
ཀྱི་བློ་གྲོས་ཁྱེད། །བྱང་ཆུབ་བར་དུ་རིགས་ཀྱི་བདག་པོར་བཞུགས། །གཞན་
ལ་ཕན་པར་འདོད་པའི་ལྷག་བསམ་གྱིས། །ཆོས་ཀྱི་གླེང་མོ་ཅུང་ཞིག་བགྱིས་
པ་ལ། །རྒྱལ་བའི་ཐུགས་རྗེ་འཇིགས་རུང་དྲག་པོའི་སྐུ། །ཆོས་སྲུང་ཚོགས་
ཀྱིས་ལེགས་པའི་སྡོང་གྲོགས་མཛོད། །དེ་ལ་འདིར་དུས་གསུམ་གྱི་སངས་

རྒྱས་ཐམས་ཅད་གཤེགས་ཤིང་གཤེགས་པར་འགྱུར་བའི་ལམ་གཅིག་
ཆོག་གི་རྒྱལ་པོ་ནི་བྱང་ཆུབ་མཆོག་ཏུ་སེམས་བསྐྱེད་པ་ཡིན་ཞིང་། །དེས་ཀུན་
ནས་བསླངས་ཏེ་ཐེག་པ་ཆེན་པོའི་གསོ་སྦྱོང་གི་སྡོམ་པ་དང་འབྲེལ་ཏེ་སྨྱུང་
བར་གནས་པའི་ཆོ་གའི་སྒོ་ནས་འཕགས་པ་སྤྱན་རས་གཟིགས་དབང་ཕྱུག་
ཐུགས་རྗེ་ཆེན་པོ་བསྒྲུབ་པའི་ཐབས་ལམ་གྱི་ཉམས་ལེན་ཁྱད་པར་ཅན་འདི་
ཉིད་ཁོ་ན་ལ་འབད་རིགས་པ་ཡིན་ཏེ། རང་རེ་བོད་ཁ་བ་ཅན་གྱི་ཡུལ་ལྗོངས་
འདི་འཕགས་པ་སྤྱན་རས་གཟིགས་ཀྱི་གདུལ་ཞིང་ཐུན་མོང་མ་ཡིན་པར་
གྱུར་པའི་སྟོབས་ཀྱིས། འཕགས་པའི་ཐུགས་རྗེ་དང་བྱིན་རླབས་ཀྱི་བཀའ་
དྲིན་ལ་བརྟེན་ནས་བོད་ཁམས་སུ་སྐྱེས་པའི་བྱིས་པ་ཆུང་ངུ་། ཨ་ཕ་དང་ཨ་
མ་ཞེས་པའི་བརྡ་འཆད་ཤེས་ཙམ་གྱིས་ཀྱང་། མ་ཎི་འདོན་ཤེས་པ་དང་
ཁྱིམ་པ་མི་སྐྱ་ཕོ་མོ་ཕལ་ཆེ་ཤོས་རྣམས་ཀྱིས་ཀྱང་། གཞན་རབ་ཏུ་བྱུང་བ་
དགེ་ཚུལ་སློང་གི་སྡོམ་པ་ཞུ་བ་དང་སྲུང་སྡོམ་ཐོག །ཐོས་བསམ་འཆད་ཉན་
སྒོམ་སྒྲུབ་སོགས་ལ་འབད་པའི་སྐལ་བ་མེད་ཀྱང་། སེམས་ལ་ཅུང་ཟད་
འཁོར་བ་ལ་སྐྱོ་ཤས་ཀྱི་ངེས་འབྱུང་དང་། ཕ་མ་དང་ཉེ་འབྲེལ་གཙོས་སེམས་
ཅན་གཞན་ལ་ཚེ་འདི་ཕྱི་གཉིས་ཀར་ལེགས་པོར་འོང་ན་སྙམ་པའི་བྱམས་
པ། སྡུག་བསྔལ་གྱིས་མནར་བ་རྣམས་ལ་དེ་དང་བྲལ་ན་ཅི་མ་རུང་སྙམ་
པའི་སྙིང་རྗེ། ལས་རྒྱུ་འབྲས་ལ་ཡིད་ཆེས་རགས་པ་ཙམ་རེ་རྙེད་ནས་སྡིག་
པ་བྱས་པས་ཕྱི་མར་ངན་སོང་དུ་སྐྱེ་བ་ལའང་ཅུང་ཟད་སྐག་ཤེས་ཏེ། ཁ་ཞོར་
དང་ལག་ཞོར་ལ་སྐྱབས་འགྲོ་དང་སྒྲོལ་མ། ཕྱག་དང་བསྐོར་བ། རྡོ་དང་སཱཙྪ།
མ་ཎི་སོགས་ཅི་ཤེས་ཅི་འགྲུབ་རེ་དང༌། ཉིན་ཞག་ཕྲུགས་རེ་ལ་དཀའ་སྤྱད་

ཧ་ལས་པོ་རེ་དགོས་ཀྱང་ང་མ་ཤི་གོང་སྨྱུང་གནས་གདན་གཅིག་དཀར་པོ་
ཆ་བརྒྱད་ཅིག་ཐོན་ན་རབ། ཐ་ནའང་ཆ་རེ་ཟུང་ཙམ་ཞིག་ཐོན་དགོས་སྙམ་
པའི་རེ་འདུན་རེ་ཕལ་ཆེར་ལ་ཡོད་སྟབས། རང་རེའི་ཡུལ་ལྗོངས་འདིར་
སྐྱེས་པ་བུད་མེད་ལོ་ལོན་ཕལ་མོ་ཆེ་ནས་ཐ་ནའང་སྨྱུང་གནས་ཆ་རེ་ཟུང་
འཆི་བའི་ལམ་རྒྱགས་ཁུར་རྒྱུ་རྙེད་པ་འདིའང༌། འཕགས་པ་སྤྱན་རས་
གཟིགས་ཀྱི་ཐུགས་བསྐྱེད་ཀྱི་བཀའ་དྲིན་ཁོ་ནར་ཡིན། དེ་ཡང་ཆོས་སྒྲུབ་
པ་ལ། ཆོས་ཆོས་སུ་མ་སོང་ན། སླར་ངན་སོང་དུ་སྐྱེ་བའི་རྒྱུ་བྱེད་པ་དང༌།
ཆོས་ཞུ་ལོ་དང་ཐོས་ལོས་འཁོར་བ་ལས་མི་གྲོལ་བར་གསུངས་པས། སྤྱིར་
དགེ་བ་གང་སྒྲུབ་ཐམས་ཅད་རྣམ་དག་རེ་དགོས་ཤིང་། ཁྱད་པར་དུའང་
སྨྱུང་གནས་དཀར་པོ་ཆ་བརྒྱད་རྣམ་པར་དག་པ་ཞིག་ཐོན་ན། ཕྱི་མ་ངན་
སོང་གི་སྐྱེ་སྒོ་ཆོད། བསྐལ་པ་དཔག་ཏུ་མེད་པ་ནས་བསགས་པའི་སྡིག་
སྒྲིབ་བྱང་། སངས་རྒྱས་ཐོབ་པའི་ལམ་ལ་ཞུགས། ཚེ་འཕོས་མ་ཐག་ཏུ་བདེ་
བ་ཅན་དུ་སྐྱེ་བ་སོགས་ཕན་ཡོན་བསམ་གྱིས་མི་ཁྱབ་ཅིང་། འཛམ་གླིང་གི་
རྒྱུ་ནོར་ཡོངས་རྫོགས་ཐོབ་པ་བས་བརྒྱ་འགྱུར་སྟོང་འགྱུར་དུའང་དགའ་
ངེས་ཅན་ཡིན་པས། དེ་ལྟ་བུའི་སྒོ་ནས་དཀའ་སྤྱད་དྲག་པོ་བྱས་ཏེ་སྨྱུང་
གནས་ཆ་རེ་ཙམ་སྡོད་ཐུབ་པ་དེ་ཡང་། བྱས་ལ་མ་བསགས་པའི་ལས་ཉིད་
དུ་མ་སོང་བ་དགེ་བ་རྣམ་པར་དག་པ་ཞིག་ཏུ་འགྱུར་དགོས། རྣམ་དག་ཏུ་
འགྱུར་བ་ལའང་ཆོས་འདི་ཡི་ཕན་ཡོན་དང༌། ལོ་རྒྱུས། སྡོམ་པ་ཐོབ་ཚུལ།
གཏོང་ཚུལ། ངོ་བོ། བསྲུང་བྱ། སྤང་བྱ། བཅས་ཚང་མ་ཞིབ་པར་མ་ཤེས་
ནའང་། ཐ་ན་རགས་རིམ་ཙམ་ཞིག་མ་ཤེས་ཐབས་མེད་ལ། དེ་ལས་ཀྱང་

ཐོག་མར་སྔོན་འགྲོ་བློ་ལྡོག་གི་སྒོ་ནས་ཀུན་སློང་གི་སེམས་བཅོས་པ་ཤིན་
ཏུ་གལ་ཆེ་བས། དེ་ལ་ཐུན་མོང་དང༌། ཐུན་མོང་མ་ཡིན་པ་གཉིས་ལས།
དང་པོ་ཐུན་མོང་གི་བློ་ལྡོག་ལ་བཞི་སྟེ། དལ་འབྱོར་རྙེད་དཀའ་བ་ལ་བསམ་
པ། འཆི་བ་མི་རྟག་པ་ལ་བསམ་པ། ལས་རྒྱུ་འབྲས་ལ་བསམ་པ། འཁོར་
བའི་ཉེས་དམིགས་ལ་བསམ་པའོ། །དང་པོ་ནི། དེ་ལ་དལ་འབྱོར་གྱི་མི་
ལུས་ཞེས་པ་ནི། སྤྱིར་མི་ལུས་ཐམས་ཅད་ལ་ཟེར་བ་མ་ཡིན་པར། རང་རེ་
རྣམས་ཀྱི་ཆོས་སྒྲུབ་ཏུ་རུང་བའི་ལུས་རྟེན་འདི་ལ་ཟེར་བ་ཡིན་ཞིང༌། དེ་
ཡང་ཆོས་སྒྲུབ་པ་ལ་འགལ་རྐྱེན་མི་ཁོམ་པའི་གནས་བརྒྱད་དང་བྲལ་ལ།
མཐུན་རྐྱེན་གྱི་འབྱོར་པ་བཅུ་ཚང་བ་དེས་ན་དལ་འབྱོར་གྱི་མི་ལུས་རིན་པོ་
ཆེ་ཞེས་གྲགས། དེ་ཡང་དང་པོ་ཆོས་སྒྲུབ་པ་ལ་འགལ་རྐྱེན་མི་ཁོམ་པའི་
གནས་བརྒྱད་ནི། དམྱལ་བ་ཡི་དྭགས་དུད་འགྲོ་དང༌། །ཀླ་ཀློ་ཚེ་རིང་ལྷ་དང་
ནི། །ལོག་ལྟ་སངས་རྒྱས་ཀྱིས་སྟོང་པ། །ལྐུགས་པ་འདི་དག་མི་ཁོམ་བརྒྱད། །
ཅེས་གསུངས་པ་ལྟར། དམྱལ་བ་དང༌། ཡི་དྭགས་དང༌། དུད་འགྲོ་དང༌།
ལྷ་ཚེ་རིང་པོ་དང་། ཀླ་ཀློའི་ཡུལ་མཐའ་འཁོབ་པ་དང་། ལོག་ལྟ་ཅན་དང༌།
མུན་པའི་བསྐལ་པ་ལ་སྐྱེས་པ་དང་བརྒྱད་ཡིན་ཞིང་། དེ་ལ་དམྱལ་བར་
ཚ་དམྱལ་བརྒྱད། གྲང་དམྱལ་བརྒྱད། ཉེ་འཁོར་བ་དང༌། ཉི་ཚེ་བ་སྟེ། དམྱལ་
ཁམས་བཅོ་བརྒྱད་གང་རུང་ལ་སྐྱེས་ན་ལུས་སེམས་ལ་མི་བཟོད་པའི་ཆ་
གྲང་གི་སྡུག་བསྔལ་གྱི་ཚོར་བ་དྲག་པོ་བར་མཚམས་སྐད་ཅིག་ཙམ་ཡང་
མེད་པ་མྱོང་དགོས་པ་ཁོ་ནས་དུས་འདའ་བས་ཆོས་བྱེད་དུ་མི་ཁོམ། ཡི་
དྭགས་སུ་སྐྱེས་ན་ཟས་དང་སྐོམ་གྱིས་ཕོངས་པའི་བཀྲེས་སྐོམ་གྱི་སྡུག་

བསྔལ་ཁོ་ནས་དུས་འདའ་བས་ཆོས་བྱེད་དུ་མི་ཁོམ། དུད་འགྲོར་སྐྱེས་ན་
སེམས་རྒྱུད་བླུན་ཞིང་རྨོངས་པ་དང༌། ནང་ཕན་ཚུན་གཅིག་ལ་གཅིག་གསོད་
ཅིང་ཟ་བ་དང༌། མི་ལ་སོགས་པས་དབང་མེད་དུ་གཡོག་བཀོལ་སོགས་
ཀྱིས་དུས་འདའ་བས་ཆོས་བྱེད་དུ་མི་ཁོམ། ལྷ་ཚེ་རིང་པོར་སྐྱེས་ན། དུས་
ཡུན་རིང་པོ་བསྐལ་པ་ལྔ་བརྒྱ་རེ་སོགས་སེམས་དང་སེམས་བྱུང་ཐམས་
ཅད་འགགས་ནས་བཟང་ངན་ཅི་ཡང་དྲན་རྒྱུ་མེད་པ་ཅན་དུ་འགྱུར་བས་
ཆོས་བྱེད་དུ་མི་ཁོམ། མཐའ་འཁོབ་སངས་རྒྱས་ཀྱི་བསྟན་པ་མེད་པའི་གནས་
སུ་སྐྱེས་ན། དཀོན་མཆོག་གསུམ་ལ་དད་པ་དང༌། ཆོས་དང་ཆོས་མིན་གྱི་
བླང་དོར་ཅུང་ཟད་ཙམ་ཡང་མི་ཤེས་པ་དུད་འགྲོ་ལྟ་བུར་གྱུར་པས་ཆོས་
བྱེད་དུ་མི་ཁོམ། མུན་པའི་བསྐལ་པ་ཞེས་པ། སངས་རྒྱས་འཇིག་རྟེན་དུ་མི་
བྱོན་པའི་གནས་སྐབས་སུ་མི་ལུས་ཐོབ་ཀྱང་དགོས་པ་མེད་དེ། དཀོན་མཆོག་
གསུམ་གྱི་སྒྲ་རྣ་བའི་ལམ་དུ་ཐོས་རྒྱུ་ཙམ་ཡང་མེད་པས་ཆོས་བྱེད་དུ་མི་
ཁོམ། དམ་པའི་ཆོས་དར་བའི་ཡུལ་ཁམས་ལ་མི་ལུས་ཐོབ་ཀྱང་། དཀོན་
མཆོག་ལ་དད་པ། སེམས་ཅན་ལ་སྙིང་རྗེ། ལས་འབྲས་ལ་ཡིད་ཆེས་མེད་
པའི་ལོག་ལྟ་ཅན་དུ་སྐྱེས་ན། སེམས་རྒྱུད་ལོག་ལྟས་བསླད་པ་ཡིན་པས་ཆོས་
བྱེད་དུ་མི་ཁོམ། ལྐུགས་པ་ཞེས་པ། མི་ཡིན་ཀྱང་ལས་ངན་པའི་སྟོབས་ཀྱིས།
འཇའ་ཕོ་ཟེར་བ། སེམས་ཇིབ་པ་གླེན་ལྐུགས་བླང་དོར་བཟང་ངན་ཅི་ཡང་
མི་ཤེས་པ་ཞིག་ཏུ་གྱུར་ན་ལེགས་ཉེས་མི་ཤེས་པའི་སྒོ་ནས་ཆོས་བྱེད་དུ་མི་
ཁོམ། ད་ལྟ་བདག་ཅག་རྣམས་དེ་ལྟ་བུའི་ལུས་རྟེན་ངན་པ་བརྒྱད་པོ་གང་
ལ་ཡང་མ་སྐྱེས་པས། ཆོས་སྒྲུབ་པ་ལ་མི་ཁོམ་པ་གཏན་ནས་མེད་ཅིང་།

ཤིན་ཏུ་དལ་ཞིང་ཁོམ་ལྕོགས་དང་ལྡན་པ་ཡིན་ཞེས་པའི་དོན་ནོ། །གཉིས་
པ་ཆོས་སྒྲུབ་པའི་མཐུན་རྐྱེན་གྱི་འབྱོར་པ་བཅུ་ལས། དང་པོ་མཐུན་རྐྱེན་
རང་རྒྱུད་ནས་གཙོ་བོར་ཚང་དགོས་པའི་རང་འབྱོར་ལྔ་ནི། མིར་གྱུར་
དབུས་སྐྱེས་དབང་པོ་ཚང་། །ལས་མཐའ་མ་ལོག་གནས་ལ་དད། །ཅེས་པ་
ལྟར། འགྲོ་བ་རིགས་དྲུག་ལས་མི་ལུས་ཐོབ་པས་ལུས་རྟེན་ཁྱད་པར་ཅན་
གྱི་འབྱོར་པ། དམ་པའི་ཆོས་དར་བའི་ཡུལ་དབུས་སུ་སྐྱེས་པས་ཡུལ་གྱི་
འབྱོར་པ། མིག་དང་རྣ་བ་ལ་སོགས་པའི་དབང་པོ་ཚང་བས་དབང་པོ་ཡོན་
ཏན་གྱི་འབྱོར་པ། ལས་མཐའ་མ་ལོག་པར་ཆོས་དགེ་བ་སྒྲུབ་པར་འདོད་
པ་ནི་ལྷག་པའི་བསམ་པའི་འབྱོར་པ། སངས་རྒྱས་ཀྱི་བསྟན་པ་ལ་དད་པ་
རྙེད་པས་རང་རྒྱུད་དད་པའི་འབྱོར་པ་དང་ལྔའོ། །གཉིས་པ་མཐུན་རྐྱེན་
གཞན་རྒྱུད་ནས་གཙོ་བོར་ཚང་དགོས་པའི་གཞན་འབྱོར་ལྔ་ནི། སངས་
རྒྱས་བྱོན་དང་དེས་ཆོས་གསུངས། །བསྟན་པ་གནས་དང་དེའི་རྗེས་འཇུག །
གཞན་ཕྱིར་སྙིང་ནི་བརྩེ་བའོ། །ཞེས་པ་ལྟར་སངས་རྒྱས་འཇིག་རྟེན་དུ་
བྱོན་པའི་སྐབས་ཡིན་པས་སྟོན་པ་ཁྱད་པར་ཅན་གྱི་འབྱོར་པ། སངས་རྒྱས་
དེས་ཀྱང༌ ཆོས་འཁོར་བསྐོར་བས་དམ་པའི་ཆོས་ཀྱི་འབྱོར་པ། དམ་
པའི་ཆོས་ཀྱང་མ་ནུབ་སྟེ་ད་ལྟ་གནས་པའི་དུས་ཡིན་པས་དུས་ཁྱད་པར་
ཅན་གྱི་འབྱོར་པ། རང་ཉིད་ཀྱང་ཆོས་སྒྲུབ་པའི་སྐལ་བ་དང་ལྡན་པ་འདི་
རང་གི་སྐལ་བའི་འབྱོར་པ། དེ་ཡི་སྐབས་སུའང་རང་ལ་ལེགས་ཉེས་བླང་
དོར་སྟོན་པའི་དགེ་བའི་བཤེས་གཉེན་དང་འཕྲད་པས་ལྷག་པའི་ཐུགས་
རྗེའི་འབྱོར་པ་སྟེ་ལྔའོ། །དེ་ལྟར་ན་འགལ་རྐྱེན་མི་ཁོམ་པ་བརྒྱད་དང་

བྲལ། མཐུན་རྐྱེན་གྱི་འབྱོར་པ་བཅུ་ཚང་བའི་དལ་འབྱོར་ཆོས་ལྡན་གྱི་མི་
ལུས་ཁྱད་པར་ཅན་འདི་ལྟ་བུ་ནི་རྙེད་པ་ཤིན་ཏུ་དཀའ་སྟེ། སྤྱོད་འཇུག་
ལས། དལ་འབྱོར་འདི་ནི་རྙེད་པ་ཤིན་ཏུ་དཀའ། །སྐྱེས་བུའི་དོན་སྒྲུབ་ཐོབ་
པར་གྱུར་པ་ལ། །གལ་ཏེ་འདི་ལ་ཕན་པ་མ་བསྒྲུབས་ན། །ཕྱིས་ནི་ཡང་
དག་འབྱོར་པར་ག་ལ་འགྱུར། །ཞེས། དལ་འབྱོར་གྱི་ལུས་རྟེན་བཟང་པོ་
འདི། རྒྱུ་དང་དཔེ་དང་གྲངས་ཀྱི་སྒོ་ནས་གང་ནས་བསམས་ཀྱང་རྙེད་
པའམ་ཐོབ་པར་དཀའ་ཞིང༌། འདི་ཐོབ་པ་ན་སྐྱེས་བུའི་དོན་གནས་སྐབས་
ལྷ་དང་མི་ཡི་བདེ་བ། མཐར་ཐུག་རྣམ་གྲོལ་རྫོགས་པའི་སངས་རྒྱས་ཀྱི་གོ་
འཕང་གི་ཡོན་ཏན་མན་ཆད་ཀྱི་དོན་ཐམས་ཅད་ཀྱང་སྒྲུབ་ནུས་པའི་ལུས་
རྟེན་ཐོབ་པར་གྱུར་པའི་སྐབས་འདི་ལ། དལ་འབྱོར་རྙེད་པའི་དོན་པོ་
བདག་རང་དང༌། ཕ་མ་སེམས་ཅན་གཞན་ལ་ཕན་པའི་དམ་པའི་ཆོས་
ཤིག་མ་བསྒྲུབས་ན། ཕྱིས་རང་ཉིད་ཤི་ནས་ངན་སོང་གི་གཡང་སར་ལྟུང་
ཟིན་པའི་དུས་སུ་ནི། ཡང་དག་པའི་ཆོས་སྒྲུབ་པའི་མཐུན་རྐྱེན་གྱི་འབྱོར་
པ་ཚང་བར་ག་ལ་འགྱུར་ཏེ་མི་འགྱུར་རོ། །ཞེས་གསུངས་པའི་དོན་ཡིན་
ཞིང༌། དེ་ཡང་རྙེད་པར་དཀའ་བའི་ཚུལ་ནི། རྒྱུ་དང་དཔེ་དང་གྲངས་གང་
ལ་བསམས་ཀྱང་རྙེད་པར་དཀའ་སྟེ། དང་པོ་རྒྱུ་ཡི་སྒོ་ནས་རྙེད་པར་དཀའ་
བ་ནི། དལ་འབྱོར་གྱི་མི་ལུས་ཐོབ་པའི་རྒྱུ་ནི། འཇུག་པ་ལས། སོ་སོའི་སྐྱེ་
བོ་རྣམས་དང་གསུང་སྐྱེས་དང༌། །རང་བྱང་ཆུབ་ལ་བདག་ཉིད་ངེས་རྣམས་
དང༌། །རྒྱལ་སྲས་ས་ལ་ལེགས་པར་སྤྱོད་པ་ཡང༌། །མངོན་མཐོའི་རྒྱུ་ནི་
ཚུལ་ཁྲིམས་ལས་གཞན་མེད། །ཅེས་གསུངས་པ་ལྟར་དགེ་བསྙེན་ཕ་མའམ།

དགེ་ཚུལ་ཕ་མ། དགེ་སློང་ཕ་མ། དགེ་སློབ་མ། དགེ་སློང་ཕ་མ་སྟེ་གཏན་
ཁྲིམས་བདུན་པོ་གང་ཡང་རུང་བའམ། ཡང་ན་བསྙེན་གནས་ཀྱི་སྡོམ་པ་
ཉིན་ཞག་ཕྲུགས་གཅིག་ལ་སྲུང་བའི་དུས་ཁྲིམས་ཏེ། དེ་ལྟ་བུའི་སོ་སོར་
ཐར་པ་རིས་བརྒྱད་ཀྱི་སྡོམ་པ་གང་རུང་ཐོབ་ལ་མ་ཉམས་པར་ཉམས་སུ་
བླངས་པ་ཞིག་ཡོད་དགོས་པ་གཞིར་བཞག །ལས་མི་དགེ་བ་བཅུ་སྤོང་
བའི་དགེ་བ་བཅུ་ཡི་ཉམས་ལེན་ལ་ཚུལ་བཞིན་དུ་འབད་པའི་བསོད་ནམས་
རྒྱ་ཆེན་དང་ལྡན་ཞིང༌། འཆི་བའི་མཚམས་སྦྱོར་གྱི་རྐྱེན་བཟང་པོ་ཞིག་
གིས་མཚམས་སྦྱར་བ་དང་བཅས་པའི་རྒྱུ་རྐྱེན་ཕུན་སུམ་ཚོགས་པ་ཞིག་
དགོས་པར་གསུངས་པས། དེ་ལྟ་བུའི་རྒྱུ་རྐྱེན་དེ་དག་རང་དང་གཞན་གྱི་
རྒྱུད་ན་ཚང་བ་ཇི་ཙམ་ཡོད་པ་འདུག་དཔྱད་ན། དལ་འབྱོར་འདི་རྙེད་པར་
དཀའ་བ་ལ་ངེས་ཤེས་མི་སྐྱེ་བའི་དོན་མེད་དོ། །གཉིས་པ་གྲངས་ཀྱི་སྒོ་
ནས་རྙེད་པར་དཀའ་བ་ནི། མདོ་ལས་དམྱལ་བ་ནི་ས་ཆེན་པོའི་རྡུལ་དང་
མཉམ་པ་དང༌། ཡི་དྭགས་ནི་ཁ་བ་དང་བུ་ཡུག་འཚུབ་པ་ལྟ་བུ་དང་དུད་འགྲོ་
ནི་ཆང་འགག་གི་སྲུང་མ་ལྟ་བུ་དང༌། མཐོ་རིས་ཀྱི་མི་དང་ལྷ་ནི། སེན་མོའི་
སྟེང་གི་རྡུལ་དང་འདྲ་བར་གསུངས་ཤིང་། དེ་ཡང་ངན་སོང་གསུམ་གྱི་ནང་
ནས་སེམས་ཅན་ཤིན་ཏུ་གྲངས་ཉུང་ཤོས་ནི་དུད་འགྲོ་ཡིན་པ་ལ། དེ་ལས་
ཀྱང་བྱིངས་ན་གནས་པའི་དུད་འགྲོ་དང༌། ཁ་འཐོར་གྱི་རིགས། རི་གཡུང་
འདབ་ཆགས་སོགས་གཞན་ལྟ་ཞོག །འབུ་སྲིན་ལྟ་བུ་རིགས་གཅིག་ལ་མཚོན་
ན། ནམ་ཟླ་དབྱར་དུས་སུ་ལུང་པ་གཅིག་གི་ནང་དུ་ཡོད་པའི་འབུ་སྲིན་ལ་
གྲངས་མེད་པ་ལྟ་ཞོག །མི་གཙང་བའི་ཁྲོད་ལྟ་བུའམ། རྟ་ཟོག་གི་མལ་འདམ་

རྫབ་བམ། ལྕི་བ་རྙིང་པའམ། སེམས་ཅན་གྱི་རོ་ཞིག་ཞག་གྲངས་ཁ་ཤས་
ཤིག་ལུས་པའི་ཁོག་ཏུ་ཞུགས་པའི་འབུ་ཡི་གྲངས་དེ་ཙམ་ལ་བསམ་ན།
འཛམ་བུ་གླིང་དུ་སྐྱེས་པའི་མི་ཡོད་ཚད་ཀྱི་གྲངས་ལའང་དེ་ཙམ་ཨེ་ཡོད་ན་
སྙམ་པ་ལྟ་བུ་འདི་ལ་ཐམས་ཅད་ཀྱིས་བསམ་ན་མི་ལུས་ཙམ་ཞིག་ཀྱང་
རྙེད་པར་དཀའ་བ་ཡིན་ཚུལ་ཧ་མི་གོ་བའི་འོས་མེད་ཅིང་། །མི་ལས་ཀྱང་ཆོས་
སངས་རྒྱས་ཀྱི་བསྟན་པ་མེད་པའི་མཐའ་འཁོབ་ཀྱི་ཡུལ་གྱི་གྲོང་པ་ཆེ་
ཤོས་ཤིག་གི་ནང་དུ་སྐྱེས་པའི་མི་ལུས་བྱུར་པོ་བ་ཙམ་ཐོབ་པའི་སྐྱེས་པ་
བུད་མེད་ཀྱི་གྲངས་ལ་བསམ་ན། བོད་ཆོས་ལྡན་གྱི་ཞིང་ཁམས་ཡོངས་
རྫོགས་ཀྱི་མི་ལའང་དེ་ཙམ་ཞིག་ཨེ་ཡོད་ན་སྙམ་པ་ལྟ་བུ་དང༌། དེ་ཡང་
ཆོས་ལྡན་གྱི་ཞིང་ལ་སྐྱེས་པའི་མི་བརྒྱ་ཙམ་ཞིག་ཡོད་ཀྱང་། དེའི་ནང་ནས་
ཞེ་སྙིང་ནས་ཆོས་སྒྲུབ་འདོད་པའི་མི་བཅུ་ཙམ་ཡོད་ས་ཨེ་འདུག །ཆོས་
སྒྲུབ་འདོད་པའི་མི་བརྒྱ་ཡོད་ཀྱང༌། དེའི་ནང་ནས་དངོས་སུ་ཆོས་སྒོར་ཞུགས་
ཐུབ་པའི་མི་བཅུ་ཙམ་ཡོད་ས་ཨེ་འདུག །ཆོས་སྒོར་ཞུགས་པའི་མི་བརྒྱ་
ཡོད་ཀྱང་། དེའི་ནང་ནས་ཆོས་ཀྱི་ཉམས་ལེན་གནད་དུ་ཁེལ་ཏེ་ཆོས་པ་རྣམ་
དག་རེ་འོང་བའི་མི་བཅུ་ཙམ་ཨེ་ཡོད་ན་སྙམ་པ་ལྟ་བུར་གྱུར་པས། དེ་དག་
གི་ཚུལ་ལ་ཞིབ་ཏུ་བསམ་ན། ཆོས་ལྡན་གྱི་མི་ལུས་འདི་རང་དགར་རྙེད་པའི་
ཚོད་དུ་མི་གདའོ། །གསུམ་པ་དཔེ་ཡི་སྒོ་ནས་རྙེད་པར་དཀའ་བའི་ཚུལ་ནི།
མདོ་ཡི་དོན། སྤྱོད་འཇུག་ལས། རྒྱ་མཚོ་ཆེར་གཡེངས་གཉའ་ཤིང་གི། །
བུ་གར་རུས་སྦལ་མགྲིན་ཆུད་ལྟར། །དེ་ཉིད་ཕྱིར་ན་བཅོམ་ལྡན་གྱིས། །མི་
ཉིད་ཤིན་ཏུ་ཐོབ་དཀའ་གསུངས། །ཞེས་སྟོང་གསུམ་འཇིག་རྟེན་གྱི་ཁམས་

དང་རྒྱ་ཁྱོན་མཉམ་པའི་རྒྱ་མཚོ་ཆེན་པོ་གཏིང་རིང་ཞིང་མཐའ་རྒྱ་ཆེ་བའི་
ཁོར། གཉའ་ཤིང་བུ་ག་གཅིག་ཅན་འདོམ་གང་ཙམ་ཞིག་རླུང་གིས་ཕྱོགས་
ཐམས་ཅད་དུ་བསྐྱོད་ཅིང་མི་གནས་པ་ཞིག་ཡོད་པ་ལ། རྒྱ་མཚོ་དེ་ཡི་ནང་
ན་རུས་སྦལ་མིག་གཉིས་ཀ་མེད་པའི་ཞར་བ་ཞིག་ཡོད་པར། ལོ་བརྒྱ་ཕྲག་
རེ་རེའི་མཚམས་ནས་མགྲིན་པ་ཡན་རྒྱ་མཚོའི་ཁར་འབུད་ཙམ་རེ་བྱས་པ་
ན། རུས་སྦལ་གྱི་མགྲིན་པ་དེ་གཉའ་ཤིང་གི་བུ་གར་ཆུད་པ་བས་ཀྱང་། ད་
རུང་མི་ལུས་ཐོབ་དཀའ་བར་གསུངས་ཤིང༌། དེའི་དོན་ནི། སྲིད་པ་འཁོར་
བ་འདི་མཐའ་མེད་པ་ལ་རྒྱ་མཚོ་ལྟ་བུ། འཁོར་བའི་སེམས་ཅན་རྣམས་ལས་
མི་ལུས་ཐོབ་པའི་རྒྱུ་དགེ་བ་སྒྲུབ་པ་དེ་ཤིན་ཏུ་ཉུང་བ་ལ་རུས་སྦལ་གཅིག་
ལྟ་བུ། རྒྱུ་དགེ་བ་དེ་ཡང་དུས་ནམ་ཡིན་མི་འགྲུབ་པ་ནི། རུས་སྦལ་གྱི་མགྲིན་
པ་དེ་ལོ་བརྒྱ་རེའི་མཚམས་ནས་མ་གཏོགས་རྒྱ་མཚོའི་ཁར་འབུད་རྒྱུ་མེད་
པ་ལྟ་བུ། མི་ཡི་བར་སྲིད་དེ་ལ་མི་ཡི་སྐྱེ་གནས་ཚོལ་བའི་ཤེས་རབ་ཀྱི་མིག་
མེད་པ་ནི་རུས་སྦལ་ཞར་བ་ལྟ་བུ། མཐོ་རིས་མི་ཡི་སྐྱེ་སྒོ་དེ་ཤིན་ཏུ་ཉུང་བ་
ལ་གཉའ་ཤིང་འདོམ་གང་ཙམ་ལ་བུ་ག་གཅིག་མ་གཏོགས་མེད་པ་ལྟ་བུ།
མི་ལུས་ཐོབ་པའི་ལས་བཟང་པོ་ཙམ་ཡོད་ཀྱང་། བར་སྲིད་ཀྱི་སྐབས་ན་མི་
ལུས་ཐོབ་པའི་སྐྱེ་གནས་ལ་རང་དགར་འཇུག་མི་ནུས་པ་བར་ཆད་ཀྱི་རྐྱེན་
ཤིན་ཏུ་མང་བ་ནི། གཉའ་ཤིང་དེ་སྐད་ཅིག་ཙམ་ཡང་མི་སྡོད་པ་རླུང་གིས་
ཕྱོགས་ཀུན་ཏུ་བསྐྱོད་པ་ལྟ་བུ་ཡིན་པར་གསུངས་ཤིང་། དེས་མཚོན་ཏེ། མདོ་
ལས་དཔེ་དུ་མའི་སྒོ་ནས་རྙེད་པར་དཀའ་བའི་ཚུལ་གསུངས་པ་རྣམས་ལ་
དཔྱད་ན་མི་ལུས་འདི་ཤིན་ཏུ་རྙེད་པར་དཀའ་བ་ཡིན་འདུག །དེ་ལྟ་བུའི་

རྒྱུ་དང་དཔེ་གྲངས་གསུམ་པོ་གང་ལ་བསམས་ཀྱང་སྤྱིར་མི་ལུས་ཁྱད་པར་
ཅན་དེ་ཐོབ་པར་དཀའ་རུང་ད་ལྟ་རང་རེ་རྣམས་ཀྱིས་སྐྱེ་བ་སྔོན་མ་རྣམས་
སུ་ཆོས་ལྡན་གྱི་མི་ལུས་རེ་ཐོབ་པའི་རྒྱུ་དགེ་བ་སྟོབས་ཆེན་རེ་འགྲུབ་སྟེ།
དེའི་འབྲས་བུ་མི་ལུས་བཟང་པོ་རེ་རང་རང་གིས་ཐོབ་འདུག་པ་འདི་ལ་
བསམ་ན་རང་ཉིད་རང་ལ་བཀའ་དྲིན་ཤིན་ཏུ་ཆེ་བ་ཡིན། དེས་ན་ད་ལྟ་བདག་
ཅག་རྣམས་ཆོས་སྒྲུབ་པ་ལ། སྒྲུབ་པའི་ལུས་རྟེན་གྱིས་མི་ཕོངས། བསྒྲུབ་
རྒྱུའི་ཆོས་ཀྱིས་མི་ཕོངས་བསྟེན་པའི་བླ་མས་མི་ཕོངས་ཤིང༌། ནངས་སྔ།
ནུབ་ཕྱི། སྔ་དྲོ་དང་ཕྱི་དྲོ། ཉིན་གུང་དང་མཚན་གུང་སོགས་ནམ་སྒྲུབ་ནའང་
སྒྲུབ་ཆོག་པ་དང་། ཆོས་ཚུལ་བཞིན་དུ་བསྒྲུབས་ཏེ་འཁོར་བ་སྡུག་བསྔལ་
གྱི་བཙོན་ར་ངན་པ་འདི་ཉིད་ནས་བྲོས་ཏེ། ནུབ་ཕྱོགས་བདེ་བ་ཅན་དང༌།
ཐར་པ་སངས་རྒྱས་ཀྱི་གོ་འཕང་སོགས་གར་འགྲོ་རང་དབང་ཆེ་བ་དེ།།
དཔེར་ན་ཉེས་པ་ཅན་གྱི་མི་དཔའ་བོ་གར་འགྲོ་ཆོག་པའི་སྒང་ལ་ཁ་ལ་
སླེབས་པ་ལྟ་བུར་གྱུར་པའི་སྐབས་འདིར་ཆོས་སྒྲུབ་པ་འདི་ལ་སྙིང་རུས་
ཤིག་ཆེ་དགོས་མ་གཏོགས། ཉེས་ཅན་གྱི་མི་དཔའ་བོ་དེ་བཟུང་ནས་ལྕགས་
ཐག་གིས་བསྡམས་ཏེ་བཙོན་རར་བཅུག་ཟིན་པ་ལྟ་བུར་གྱུར་ཏེ། དལ་
འབྱོར་ཆོས་ལྡན་གྱི་ལུས་འདི་དུད་འགྲོ། རྟ་ཟོག་སོགས་རྩྭ་ཟ་ཆུ་འཐུང་
བའི་ལུས་དང་ཁྱད་པར་མེད་པར། ཚེ་འདི་ཡི་ལྟོ་ཟས་རྒྱབ་གོས་ཙམ་ཁོ་ན་
སྒྲུབ་སྤྱད་བྱས་ཏེ། དེའི་ངང་དུ་མི་ཚེ་ཟད་ཤོར་ན། དེས་དལ་འབྱོར་གྱི་ལུས་
ཐོབ་པ་ཆུད་ཟོས་ཏེ། ནམ་ཞིག་འཆི་བའི་དུས་ན། དམྱལ་བར་སྐྱེ་བའི་བར་
སྲིད་ཅིག་གྲུབ་སྟེ། བར་དོའི་འཕྲང་ཆེན་རིང་མོ་འགྲིམ་སྟེ་ལས་ཀྱི་རླུང་

དམར་དྲག་པོས་རྒྱབ་ནས་དེད། འཇིགས་པའི་མུན་པ་ནག་པོས་མདུན་ནས་
བསུ། ལས་མཁན་གཤིན་རྗེའི་སྐྱེས་བུ་འཇིགས་སུ་རུང་བ་རྣམས་ཀྱིས་
གཤིན་རྗེའི་ཞགས་པ་ནག་པོས་སྐེ་ནས་བསྡམས་ཏེ་ལྕགས་སྲེག་གི་ས་
གཞི་མེ་འབར་བའི་སྟེང་དུ་སྤྱི་ཚུགས་སུ། ཐོ་བ་སོགས་ཀྱིས་བརྡེག་སྟེ།
སོད་སོད་དང་རྒྱོབ་རྒྱོབ་ཀྱི་འཇིགས་སྒྲ་དང་བཅས་ཏེ་དབང་མེད་དུ་དྲན་
ལོང་དང་བསམ་ལོང་མེད་པར་བཀར་འགྲོ་བའི་དུས་དེ་ཙམ་ན་འགྱོད་པ་
བྱས་པས་དགོས་པ་ཅི་ཡང་མི་འགྲུབ། དེས་ན་ད་ལྟ་ལུས་སེམས་ལ་རང་
དབང་ཡོད་པའི་སྐབས་འདིར་དལ་འབྱོར་ལ་སྙིང་པོ་ལོན་ངེས་ཅན་གྱི་དམ་
པའི་ཆོས་རེ་འགྲུབ་དགོས་པ་ཡིན་ནོ། ༈ །གཉིས་པ་འཆི་བ་མི་རྟག་པའི་
ཚུལ་བསམ་པ་ལ། དེ་ཡང་མི་ཕལ་ཆེར་གྱིས་བསམ་པ་ལ་དལ་འབྱོར་གྱི་
མི་ལུས་ཟེར་བ་འདི་དེ་ཙམ་རྙེད་པར་དཀའ་བ་ཡིན་མོད། ང་རང་ད་ལྟ་ལོ་
གྲངས་ཉུང་། གནས་སྐབས་ང་མི་འཆི། འཆི་བ་ལ་སྐྲག་མི་དགོས་བསམ་
སྟེ་རང་མགོ་རང་གིས་གཡོགས་ནས། རབ་ཏུ་བྱུང་བའི་བླ་མ་དང་གྲྭ་པའི་
ཚུལ་བཟུང་བ་ཞིག་ཡིན་ན། རང་གི་ཁ་ཏོན་བཟླས་བརྗོད། སྒྲིག་འདོན་བློ་
ལེན། གདངས་དབྱངས་སྟངས་ཀ། ཐོས་པ་དང་བསམ་པ། མཚམས་དང་
བསྙེན་སྒྲུབ་སོགས་ཀྱི་དགེ་སྦྱོར་དེ་བླ་མ་དང་གྲྭ་པའི་ལས་ཁུར་སྟངས་ནི་
དེ་ཁོ་ན་ཡིན་ཀྱང་། ཕལ་ཆེར་གྱིས་དེ་དག་ཕར་བསྐྱུར་ཏེ། རབ་བྱུང་གི་
རྟོགས་ལ་མགོ་བྱི་བོ། ལུས་དམར་པོ་དང་བྲལ་ཙམ་མི་བྲལ་ཙམ་གྱི་ངང་།
ཁྱིམ་ངན་གྱི་བཟའ་དཔོན་ཞིག་བུད་ནས་དེའི་ཁ་ར་འཚོ་ཆུས། རང་ཁེ་
གཞན་ཕམ་འདོད་པའི་གཡོ་སྒྱུའི་ཁུག་མགོ། མནའ་ཟ་ཚོང་རྒྱབ། ཆང་

རག་དང་ཤོ་བག །མཐོ་དགའ་དམའ་དོགས། ཆགས་སྡང་རྨོངས་གསུམ།
དགྲ་ཕུགས་དང་གྱོད་ཕུགས། །ཁ་བདེ་སེམས་འཕྲུལ་ཅི་འདྲ་ཞིག་ལ་ཐུག་
ཀྱང་། ནམ་ལངས་པ་དང་། ཞྭ་ཕུད་པ་ལྟ་བུར་གྱུར་ཏེ་སྔ་ལངས་དང་ཉལ་
ཕྱི། འཁྱགས་བསྲན་དང༌ ལྡོགས་བསྲན། བརྩོན་འགྲུས་དང་དམུར་སྡུག་
འགུལ་ཡངས་ཟེར་ཡངས་ཐམས་ཅད་སུ་ཡི་མཁས་སུ་ཡི་བཙོག །ཁྲེལ་
དང་ངོ་ཚ་སྐྱིད་སྡུག་སོགས་གང་ལའང་འཛེམ་དོགས་གཏན་ནས་མེད་པའི་
ལྕགས་འབག་རེ་གྱོན། རབ་བྱུང་གི་ལས་བྱ་བ་ཞིག་ལ་ཐུག་དུས། ངོ་ཚ་
གདོང་སྨད། ཁ་དང་ལག་པ་ཐམས་ཅད་འཁོབ། སེམས་ཀྱིས་དཔྱད་རྒྱུ་དང་
དྲན་རྒྱུ་མེད་པར། ཐ་ན་གོས་སྣེ་གསུམ་ལུས་ལ་གྱོན་ལུགས་ཙམ་ཡང་ཚུལ་
དང་མཐུན་པ་ཙམ་རེ་ཡང་འབྱུང་དཀའ་བ་རེ་མཐོང་ཞིང་། འགའ་ཞིག་ཁ་
འདོན་བཟླས་བརྗོད་སོགས་རབ་བྱུང་གི་ཚུལ་ལུགས་ཕལ་ཆེར་སྐྱོན་མེད་
རེ་ཡོད་ཀྱང་། ཤི་གསོན་གྱི་དཀོར་ཁ་གྲོང་ཆོག་ཁོ་ནས་དབུ་འཁོར་ཏེ།
རྙེད་བཀུར་ཡོན་འབུལ་སོགས་རྒྱུ་ནོར་ལོངས་སྤྱོད་ལ་ཧ་ཅང་ཞེན་ཆགས་
ཆེ་བས་སེམས་བསླུས་ཏེ། ཚེ་ཕྱི་མ་སྙིང་ལ་བཅང་བའི་སྒོ་ནས། རང་ཟས་
དང་རང་གོས་ལ་སྤྱོད་དེ་ཐ་ན་ལོ་དང་ཟླ་བ་རེ་ཟུང་ཙམ་རེ་ལའང་། ཐོས་
བསམ་སྒོམ་གསུམ་མམ། བསྙེན་སྒྲུབ་ལས་སྦྱོར་སོགས་ལ་འབད་རྒྱུ་མི་
གྲུབ་པའི་ངང་དུ་ཚེ་ཟད་དེ་གློ་བུར་དུ་འདས་དགོས་པ་ཡང་མང་པོ་མཐོང་།
ཁྱིམ་པ་མི་སྐྱ་ཕོ་མོ་ཞིག་ཡིན་ན། ཕལ་མོ་ཆེ་ནས་འཇིག་རྟེན་འཁོར་བའི་
སོ་ནམ། རྩྭ་ཐུ་ནས་བརྔ། རྨོ་བརྐོ་སོ་ནམ། ཁྲལ་དང་འུ་ལག ཚོང་དང་ཁེ་
སྐྱེད། དམག་ལས་ཇག་འགྲོ། ཆུ་ལེན་རྔོ་བཏགས། ཕུ་འགྲོ་མདའ་འདུག

ཁྲོམ་ལྟད་མོ། ཟ་ཆུས་འཐུང་སྐོལ་སོགས་ཟད་རྒྱུ་དང་བཞག་རྒྱུ་གཏན་ནས་
མེད་པའི་ངང་། ངས་ཆོས་ག་གེ་མོ་ཞིག་འགྲུབ་དགོས་ཏེ། ད་ལོ་མ་འགྲུབ་
ནའང་སང་ཡོད་སྒྲུབ། དབྱར་ཁ་མིན་སྟོན་ཁ་ཡིན། དགུན་ཁ་མིན་དཔྱིད་
ཀ་ཡིན། དེ་རིང་མིན་སང་ཉིན་ཡིན། སྔ་དྲོ་མིན་ཕྱི་དྲོ་ཡིན་སོགས། དེ་འདྲ་
བ་ཞིག་གིས་ཚེ་ཡི་འདུ་བྱེད་ནི་ཉི་མ་རེ་རེ་བཞིན་དུ་ཟད། ཆོས་ད་བྱེད་ཀྱི་ངང་
ནས་གློ་བུར་དུ་འཆི་ལ་ཐུག་ཟིན། ཐ་ན་ཁ་ཞོར་དང་ལག་ཞོར་ཙམ་ལའང་
ཕྱག་དང་བསྐོར་བ། མ་ཎི་སོགས་ཅི་འགྲུབ་རེ་བྱས་ན་གྲངས་མང་པོ་ཙམ་
འགྲུབ་རྒྱུ་ཡིན་ཀྱང་། སེམས་རྟག་འཛིན་གྱི་དབང་དུ་གྱུར་ཏེ་བག་མེད་
པར་སོང་བས་མ་འགྲུབ། རང་མགོ་རང་གིས་བསྐོར་རང་སེམས་རང་གིས་
བསླུས་ཏེ། གློ་བུར་དུ། མིག་མཆི་མ་ཐ་རེ། ཁ་སྔོ་བསྒྲད་དེ། སེམས་ཡི་མུག་
གི་ཚེ་འདི་ཡི་སྣང་བ་ཐམས་ཅད་ནུབ་སྟེ། ཕྱི་མ་གཤིན་རྗེའི་དྲུང་དུ་འགྲོ་
དགོས་པ་དེ་དག་ནི་འཆི་བ་མི་རྟག་པ་དྲན་མ་ཤེས་པའི་ཉེས་པ་ཁོ་ན་ཡིན་
པས། དེས་ན་འཆི་བ་མི་རྟག་པ་བསམ་པ་འདི་ལ་བཞི་སྟེ། སྤྱིར་འདུས་
བྱས་ཐམས་ཅད་མི་རྟག་པར་བསམ་པ། བྱེ་བྲག་ཏུ་འཆི་བ་མི་རྟག་པར་
བསམ་པ། ནམ་འཆི་ཆ་མེད་ལ་བསམ་པ། འཆི་རྐྱེན་ངེས་མེད་ལ་བསམ་
པའོ། །དང་པོ་ནི། སྤྱིར་ཕྱི་ནང་སྣོད་བཅུད་ཁམས་གསུམ་གྱིས་བསྡུས་པའི་
འདུས་བྱས་ཀྱི་ཆོས་ཐམས་ཅད་མི་རྟག་པ་ཡིན་ཏེ། སྟོན་པ་སངས་རྒྱས་ཀྱི་
མདོ་སྡེ་ལས། སྲིད་གསུམ་མི་རྟག་སྟོན་ཀའི་སྤྲིན་དང་འདྲ། །འགྲོ་བའི་སྐྱེ་
འཆི་གར་ལ་བལྟ་དང་མཚུངས། །སྐྱེས་བུའི་ཚེ་སྲོག་ནམ་མཁའི་གློག་འགྱུ་
དང༌། །རི་གཟར་འབབ་ཆུ་བཞིན་དུ་མྱུར་མགྱོགས་འགྲོ། །ཞེས་གསུངས་
14

པ་ལྟར། ཕྱི་སྣོད་ཀྱི་འཇིག་རྟེན་ས་རྡོ་སོགས་སྲ་མཁྲེགས་ཅན་གྱི་དངོས་པོ།
རི་ཡི་རྒྱལ་པོ་རི་རབ་ལྷུན་པོ། གསེར་གྱི་རི་བདུན། གླིང་བཞི་གླིང་ཕྲན་བརྒྱད་
ཕྱི་ཡི་ལྕགས་རི་དང་བཅས་པ་དང༌། མཐའ་ཡི་རྒྱ་མཚོ་ཆེན་པོ། རོལ་པའི་
མཚོ་བདུན་ཁ་འབབ་ཀྱི་ཆུ་བོ་ཆེན་པོ་བཞི། མཚོ་མ་དྲོས་པ་སོགས་རི་གླིང་
རྒྱ་མཚོ་དང་བཅས་པ་འདི་དག་ཐམས་ཅད་རྟག་བརྟན་གྱི་ཆོས་གཅིག་ཀྱང་
མེད་པར་ཐམས་ཅད་སྔ་ཕྱི་གཞན་ནས་གཞན་དུ་འགྱུར་ཞིང་། མཐར་
བསྐལ་པའི་མེ་དང་ཆུ་རླུང་ཅི་རིགས་ཀྱིས་འཇིག་སྟེ། རྩྭ་སྦུར་ཐལ་བ་རྡུལ་
ཕྲན་ཙམ་ཡང་མི་ལུས་པ་འཇིག་པའི་ཆོས་ཅན་ཡིན་པ་དང༌། དུས་ཚོད་
ལའང་དབྱར་དགུན་སྟོན་དཔྱིད་ཉིན་མཚན་སོགས་འགྱུར་བའི་ཆོས་ཅན་
ཁོ་ན་མ་གཏོགས་མེད་པ་དང༌། དཔྱིད་དུས་ཀྱི་མེ་ཏོག དབྱར་དུས་ཀྱི་རྩྭ་
ཤིང༌། སྟོན་དུས་ཀྱི་ལོ་འབྲས། དགུན་དུས་ཀྱི་འཁྱག་རོམ། ཉིན་མོའི་སྣང་
བ། མཚན་མོའི་མུན་པ་སོགས་ཐམས་ཅད་མི་རྟག་པ་ཡིན་པ་དང་། རྗེ་བཙུན་
གྲགས་པས། བརྒྱ་བྱིན་ཐ་མར་འགྲོ་ཡིན་འདུག །ཉི་ཟླ་མུན་པར་འགྱུར་
གྱིན་འདུག །སྒྱུར་རྒྱལ་བྲན་དུ་འགྲོ་ཡིན་འདུག །ཁ་དྲག་པོ་ཞན་པོར་འགྲོ་
ཡིན་འདུག །ཕོ་ཕྱུག་པོ་དབུལ་པོར་འགྲོ་ཡིན་འདུག །ཅེས་གསུངས་པ་
ལྟར། སྟོང་གསུམ་མི་མཇེད་ཀྱི་བདག་པོ་ལྷ་ཚངས་པ་ཆེན་པོ་དང༌། ལྷ་ཡི་
དབང་པོ་བརྒྱ་བྱིན་ལ་སོགས་པ་ཡིན་ཀྱང་མི་རྟག་སྟེ། མཐོ་རིས་ཟག་བཅས་
ལས་ཀྱི་འཕེན་ཤུགས་ཟད་དེ་ནམ་ཞིག་ན་ངན་སོང་གི་གནས་སུ་སྐྱེ་བ་ཡོད་
པ་དང༌། ལྷ་ཡི་བུ་ཉི་མ་དང་ཟླ་བའི་ལུས་སུ་སྐྱེས་ཏེ་རང་གི་ཁང་བཟང་གི་
འོད་ཙམ་གྱིས་ཀྱང་གླིང་བཞིའི་མུན་པ་སེལ་ནུས་པ་དེ་དག་ཀྱང་མི་རྟག་སྟེ་

ཚེ་འཕོས་ནས་གླིང་བར་གྱི་མུན་པའི་ནང་དུ་སྐྱེས་ཏེ་རང་རང་གི་རྐང་ལག་
བརྐྱང་བསྐུམ་ཙམ་ཡང་མི་མཐོང་བ་ཡོད་པ་དང་། འཁོར་ལོས་སྒྱུར་བའི་
རྒྱལ་པོ་ཉིད་དུ་སྐྱེས་ཏེ་ཚིག་ཙམ་གྱིས་འཛམ་བུའི་གླིང་ཡོངས་རྫོགས་ལ་
མངའ་དབང་བསྒྱུར་ནུས་པ་དེ་ཡང་མི་རྟག་སྟེ། ཚེ་འཕོས་ནས་འཇིག་རྟེན་
ཐ་མལ་པའི་བྲན་གཡོག་ཏུ་འགྱུར་བའང་ཡོད་པ་དང༌། ནོར་ཅན་གྱི་ཕྱུག་
པོ་ཁས་གྲགས་ཀྱི་བཙན་པོ་ཐམས་ཅད་མི་རྟག་སྟེ་ཉམ་ཆུང་གི་སློང་མོ་བར་
འགྱུར་བ་དང༌། ཉམ་ཆུང་དང་དབུལ་པོ་ཐམས་ཅད་མི་རྟག་སྟེ་བཙན་ཕྱུག་
དར་གསུམ་འཛོམས་པར་འགྱུར་བ་སོགས་མདོར་ན་སྲིད་པ་གསུམ་གྱི་
གནས་ན། བཙན་པོ་ལ་ཐོག་ལྟ་བུ། མཐོན་པོ་གནམ་ལྟ་བུ། ཕྱུག་པོ་ཀླུ་ལྟ་
བུ། མཛེས་པ་ལྷ་ལྟ་བུ། འབྱོར་པོ་འཇའ་ཚོན་ལྟ་བུ། གཟི་བརྗིད་ཉི་ཟླ་ལྟ་
བུ་སོགས་ཇི་ལྟ་བུ་ཞིག་ཡོད་ཀྱང་ཐམས་ཅད་མི་རྟག་པའི་རང་བཞིན་ཅན་
མ་གཏོགས་གཏན་ནས་མེད་པ་སྟེ། སྟོན་དུས་ཀྱི་སྤྲིན་དང༌། ནམ་མཁའི་
གློག་དང་། རི་གཟར་གྱི་འབབ་ཆུ་དང་། གར་པའི་འཆམས་ལྟ་བུ་ཡིན་པས།
མི་ཡི་ལུས་སྲོག་སྙིང་པོ་ཆུང་བ་ཆུ་ཡི་ལྦུ་བ་ལྟ་བུ་འདི་དུས་མྱུར་དུ་འཆི་བ་
ཅིའི་ཕྱིར་ན་མི་འགྱུར་ཞེས་བསམ་པར་བྱའོ། །གཉིས་པ་བྱེ་བྲག་ཏུ་འཆི་བ་
མི་རྟག་པའི་ཚུལ་ལ་བསམ་པ་ནི། མདོ་ལས། གང་དུ་གནས་ཀྱང་འཆི་བས་
མི་ཚུགས་པའི། ། ས་ཕྱོགས་དེ་ནི་གང་དུའང་ཡོད་མ་ཡིན། །བར་སྣང་ལ་
མེད་རྒྱ་མཚོའི་ནང་ན་མེད། །རི་བོའི་གཟེབ་ཏུ་ཞུགས་ཀྱང་མི་ཕན་ནོ། །
ཞེས་གསུངས་པ་ལྟར། འཇིག་རྟེན་སྲིད་པ་འཁོར་བའི་གནས་འདིར་སྐྱེ་བ་
ཞིག་གྲུབ་ཟིན་ནས་བཟུང་སྟེ་འཆི་མི་དགོས་པའི་སེམས་ཅན་གཅིག་ཀྱང་

མེད་ན་རང་རེ་ཅིའི་ཕྱིར་འཆི་བར་མི་འགྱུར། དེ་ཡང་འཇིག་རྟེན་སྲིད་པ་
གསུམ་གྱི་མཆོད་གནས་སུ་གྱུར་པ་སངས་རྒྱས་ཤཱཀྱ་ཐུབ་པ་སོགས་ཀྱང་མི་
རྟག་སྟེ་སྐུ་མྱ་ངན་ལ་འདས་དགོས་པ་དང༌། ས་ཐོབ་ཀྱི་བྱང་སེམས་རྣམས་
དང༌། ཟག་པ་ཟད་པའི་དགྲ་བཅོམ་པ་དང་རང་སངས་རྒྱས། བདེན་ཚིག་
གྲུབ་པའི་དྲང་སྲོང་། གཙང་སྦྲ་དང་ལྡན་པའི་བྲམ་ཟེ། མངའ་ཐང་ཅན་གྱི་
རྒྱལ་པོ། དྲག་རྩལ་དང་ལྡན་པའི་དཔའ་བོ། གདུགས་ཞབས་ཀྱི་བླ་མ། ཁྲི་
ཐོག་གི་དཔོན་པོ་སོགས་ཐམས་ཅད་འཆི་དགོས་པ་དང༌། གཞན་ཡང་
འཇིག་རྟེན་འདི་ཆགས་ཟིན་ནས་དེ་སྔ་ཕན་ཆོད་ཀྱི་སྔོན་རབས་རྣམས་སུ་
སྐྱེས་པའི་དྲག་ཞན་མཐོ་དམན་གྱི་མི་གཅིག་ཀྱང་འཆི་མ་དགོས་པར་དེང་
སང་འདི་ན་ལྷག་པ་མེད་དེ། བསྐལ་པ་དང་པོ་ཆགས་དུས་ཀྱི་འཁོར་ལོས་
སྒྱུར་བའི་རྒྱལ་པོ་མང་པོས་བཀུར་བ་དང༌། རྒྱལ་པོ་ང་ལས་ནུ་ཞེས་གླིང་
བཞི་གླིང་ཕྲན་བརྒྱད། སུམ་ཅུ་རྩ་གསུམ་མན་ཆད་ལ་དབང་དུ་བསྒྱུར་ནུས་
པ་སོགས་འཁོར་ལོས་སྒྱུར་བའི་རྒྱལ་པོ་དང༌། རྒྱལ་ཕྲན་གྲངས་མེད་པ་
བྱུང་བ་དེ་དག་གཅིག་ཀྱང་ལུས་པ་མེད་ཅིང་། རྒྱ་གར་འཕགས་པའི་ཡུལ་
དུ་སྟོན་པ་སངས་རྒྱས་ཀྱི་འཁོར་ཉན་ཐོས་དགྲ་བཅོམ་པ་དང༌། འཁོར་རྣམ་
བཞི། བྱང་སེམས་འཕགས་པ་སོགས་ས་ཡི་རྩི་ཤིང་དང་ནམ་མཁའི་སྐར་
ཚོགས་ལས་ཀྱང་གྲངས་མང་བ་ཞིག་བྱོན་པ་དེ་དག་ཐམས་ཅད་འདས་
ཟིན་པ་དང་། དེ་རྗེས་སུ་སྟོན་པའི་གཏད་རབས་སྡེ་བདུན། རིག་འཛིན་གྱི་
གྲུབ་ཆེན་བརྒྱད་ཅུ། མཁས་པ་ཆེན་པོ་རྒྱན་དྲུག་མཆོག་གཉིས་སོགས་མཁས་
གྲུབ་ཀྱི་ཚོགས་བསམ་གྱིས་མི་ཁྱབ་པ་བྱོན་པ་དེ་རྣམས་དང༌། བོད་ཁ་བ་

ཅན་གྱི་ལྗོངས་འདིར་ཡང་། རྒྱལ་པོ་གཉའ་ཁྲི་བཙན་པོ་ནས་བཟུང་སྟེ་གནམ་
ལ་ཁྲི་བདུན། ས་ཡི་སྡེ་བརྒྱད། བར་གྱི་ལེགས་དྲུག་སོགས་དང་། ཆོས་རྒྱལ་
མེས་དབོན་རྣམ་གསུམ། སྔོན་བྱོན་སད་མི་མི་བདུན། ལོ་ཙཱ་སྐ་ཅོག་ཞང་
གསུམ་རྗེ་འབངས་ཉི་ཤུ་རྩ་ལྔ། ཡེར་པའི་གྲུབ་ཐོབ་བརྒྱད་ཅུ་ལ་སོགས་པ་
མདོར་ན་བོད་དང་བོད་ཆེན་པོའི་ཞིང་ཁམས་འདིར་ཆོས་ལྡན་གྱི་རྒྱལ་
རབས་དང༌། བློན་རབས་འབངས་རབས་བཅས་དེང་སང་གི་བར་གང་
བྱུང་ཐམས་ཅད་ཀྱི་ལོ་རྒྱུས་ཙམ་རེ་མ་གཏོགས་མེད་པ་དང་། ཆོས་བརྒྱུད་
ལ་སྔ་འགྱུར་རྙིང་མ་པ། ཇོ་བོ་བཀའ་གདམས་པ། རྒྱལ་བ་བཀའ་བརྒྱུད་
པ། དཔལ་ལྡན་ས་སྐྱ་པ། རི་བོ་དགེ་ལྡན་པ་སོགས་གྲུབ་མཐའ་སོ་སོའི་
བསྟན་པ་འཛིན་སྐྱོང་སྤེལ་བའི་མཁས་གྲུབ་ཀྱི་སྐྱེས་ཆེན་དམ་པ་བགྲང་
ལས་འདས་པ་ཞིག་བྱོན་ཀྱང་དེ་དག་གི་སྐྱེས་རབས་རྣམ་ཐར་ཙམ་རེ་མ་
གཏོགས་མཇལ་རྒྱུ་མེད་པ་ཐམས་ཅད་སྐུ་གཤེགས་ཟིན་པ་དང༌། སྤྱིར་ས་
འོག་ས་སྟེང་ས་བླར་གང་དུ་སེམས་ཀྱང་སྐྱེས་ནས་མ་ཤི་བའི་སེམས་ཅན་
གཅིག་ཀྱང་མེད་པ་དང༌། སྒོས་སུ་བོད་ཁམས་ཙམ་གྱི་ཡུལ་ལྗོངས། ཁྱད་
པར་དུ་རང་རང་གནས་པའི་གོ་ཚོད་རིག་ཚོད་ཚུན་ཆད་ལ་བསམ་ན་སྔོན་
ཐམས་ཅད་འཆི་ཟིན་ནས། དེ་དག་གི་ཕྱི་འབྲོག་མདའ་ཞིང་རྒྱུ་ནོར། སྦྲ་
ཁང་བཅས་ཚང་མ་ཤུལ་དུ་ལུས་པ་བུ་རྒྱུད་དང་ཚ་རྒྱུད་ཡིན་ཟེར་བའི་དོན་
མེད་རེ་ནས་ལོངས་སྤྱོད་དེ་བསྡད་ཡོད་པ་མ་གཏོགས་གཏན་ནས་མེད་པ་
དང༌། དེར་མ་ཟད་ཡུལ་ལུང་གཅིག་གི་ནང་དུ་དཔྱད་ན་ལོ་བདུན་ཅུའམ།
བརྒྱད་ཅུ་ཙམ་ཕན་ཆད་སྐྱེས་པའི་མི་རེ་ཟུང་ཙམ་ལྷག་ཨི་འདུག་མི་འདུག་

དང་། རང་སྐྱེས་ནས་ད་ལྟ་ལོ་གྲངས་དུ་རེད་ཡོད་ན་དེའི་ཚེ་ཙམ་ན། ཡུལ་
ལུང་དེ་ནས་དང༌། གྲོང་པ་དེ་ནས་དང༌། རང་གི་ཁྱིམ་ནང་དེ་ཙམ་ནས།
རང་བས་ལོ་རྒས་ཙམ། རང་དང་ལོ་མཉམ་ཙམ། རང་བས་གཞོན་ཙམ་གྱི་
མི་དུ་འཆི་སོང་ཞིབ་ཀྱིས་དཔྱད་ན་འཆི་བ་མི་རྟག་པ་འདི་མི་གོ་བའི་འོས་
མེད་ཚོད་གདའ། དེས་ན་མདོ་ལས། སྐྱེས་ནས་ལ་ལ་མ་ཤི་བ། །འགའ་ཞིག་
ཁྱོད་ཀྱིས་མཐོང་བའམ། །ཐོས་པའང་རུང་སྟེ་ཐེ་ཚོམ་ཟ། །ཞེས་དང༌། སྐྱེས་
པའི་ཐ་མ་འཆི་བ། བསགས་པའི་ཐ་མ་འཛད་པ།འདུས་པའི་ཐ་མ་འབྲལ་
བ། བརྩིགས་པའི་ཐ་མ་འགྱེལ་བ་ཡིན་པར་གསུངས་སོ། །གསུམ་པ་ནམ་
འཆི་ཆ་མེད་ལ་བསམ་པ་ནི། སྤྱོད་འཇུག་ལས། ནད་མེད་ཉི་མ་འདི་ལྟ་བུར། །
ཟས་བཅས་འཚེ་བ་མེད་གྱུར་ཀྱང་། །ཚེ་ནི་སྐད་ཅིག་བསླུ་བ་སྟེ། །ལུས་ནི་
ཐང་ཅིག་བརྙན་པོ་བཞིན། །ཞེས་གསུངས་པ་ལྟར། འཆི་བ་མི་རྟག་པ་དེ་
རང་གི་ཐོག་ཏུ་ནམ་འོང་བ་ལོ་ཟླ་ཞག་དུས་ཀྱི་མཚམས་འདྲ་ངེས་པ་ཡོད་
ན། དེའི་དུས་མ་ཚེས་ཀྱི་བར་རེ་ཞིག་སྐྲག་མི་དགོས་པའམ། དེ་བཟློག་པའི་
ཐབས་ལའང་ག་ལེར་འབད་ཆོག་པ་ཞིག་ཡིན་མོད། འོན་ཀྱང་ནམ་འཆི་
འགྲོ་ཆའམ་ངེས་པ་མེད་པ་སྟེ། ཕལ་ཆེར་གྱིས་འཆི་སྙམ་ཡིད་ལ་མེད་པའི་
སྒོ་ནས་ཡུན་རིང་པོ་ཞིག་སྡོད་རྒྱུ་ཡོད་གྲབས་བྱེད་དེ་མཁར་ཁང་པ་བཟོ་བ།
ཚོང་ཉོ་ཚོང་བྱེད་པ། སྦྲ་གུར་དང་གོས་ཟས་ཚེམ་དྲུབ་བྱེད་པ། གཉེན་སྟོན་
མོ་བྱེད་པ། དགྲ་དམག་འཐབ་འཛིང་བྱེད་པ། ཐ་རྒོད་ཕྲུ་སློག་བྱེད་པ་སོགས་
ཀྱིས་ཐབས་ཅི་དྲག་ཞིག་བཤམས་ནས་རང་ཉིད་ཁེ་ཐབས་དང་བཙན་
ཐབས་ཕྱུག་ཐབས་ཁོ་ན་ལ་འབད་པའི་ངང་ལ་གློ་བུར་དུ་འཆི་བདག་གིས་

གསོད་པར་འགྱུར་བ་སྟེ། དེའི་དུས་ན་འཇིག་རྟེན་ཚེ་འདི་ཡི་ཆུས་དང་སོ་
ནམ་ཐམས་ཅད་ཀྱང་མཐར་ཟིན་པ་གཅིག་ཀྱང་མེད་ཐོག ཐམས་ཅད་བྱ་
འཕྲོ་ལས་འཕྲོ་རྩིད་སྐུད་མགོ་བྲེག་པ་བཞིན་ཏུ་ཟིང་ཁྲོ་བེ་ལུས་ཞིང་། ཚེ་
ཕྱི་མ་ལ་སྐྲག་མི་དགོས་པའི་དམ་པའི་ཆོས་ཀྱི་དགེ་བ་ནི་སྣེ་གཅིག་མ་
འགྲུབ་པས་ཁ་ངུ་འབོད་བྲང་སེན་རྗེས་ཀྱིས་གང་སྟེ་འགྲོ་དགོས་པའི་དུས་
ཞིག་ཚེས་སྐབས་འགྱོད་པ་བྱས་པས་ཕན་པ་ཅི་ཡོད། དེས་ན་ད་ལྟ་ནམ་
འཆི་ཆ་མེད་འདི་དྲན་པ་གལ་ཤིན་ཏུ་ཆེ། རང་ལ་གནས་སྐབས་མི་འཆི་
བསམ་པའི་ཞེ་ལ་གདེང་ཅི་ཡོད། འཆི་བདག་གིས་གསོད་པ་ལ་རྒྱུ་ཕྱུག་
ཞན། ལོ་རྒན་གཞོན། ཐོབ་མཐོ་དམན། བུ་དཔའ་ཞན། ན་བ་དང་མི་ན་
བ་སོགས་ཀྱི་དབྱེ་བ་སྣེ་གཅིག་མེད་པར། ལ་ལ་མ་ཡི་མངལ་ནས་གསོད།
ལ་ལ་ཕྱི་རོལ་ཏུ་སྐྱེས་ཙམ་ན་གསོད། ལ་ལ་བྱིས་པ་གོག་ཐུབ་ཙམ་ན་
གསོད། ལ་ལ་གཞོན་ནུའི་དུས་ན་གསོད། ལ་ལ་དར་ལ་བབ་པ་ན། ལ་ལ་
དར་ལས་ཡོལ་བ་ན། ལ་ལ་རྒས་པའི་དུས་ན་གསོད་པ་སོགས་ཡིད་གཏད་
ཁེལ་བ་ཅི་ཡང་མེད་པ་མངོན་སུམ་དུ་མཐོང་བས། དེས་ན་རང་གི་བསམ་
བློ་ལེགས་པོ་ཞིག་བཏང་ན། ལོ་ཕ་རེས་དང་ཚེ་ཕྱི་མ། ཟླ་བ་ཕྱི་མ་དང་ཚེ་
ཕྱི་མ། སང་གི་ཉིན་དང་ཚེ་ཕྱི་མ་གཉིས་གང་སྔ་བ་འགྱུར་བའི་ཞེ་ཐག་ཆོད་
པ་ཅི་ཞིག་ཡོད། དེར་མ་ཟད་ད་ནངས་ཡར་ལངས་དུས་ཡོད་ཀྱང་དོ་དགོང་
མར་ཉལ་ཁ་འཆི་ཟིན་ཡོད་ན་ཅི་ཆ། མར་ཉལ་རྒྱུ་ཡོད་ཀྱང་ནངས་སྔ་ཡར་
ལངས་དུས་ཨེ་ཡོད་ན། སྔ་དྲོ་ཡོད་ཀྱང་ཕྱི་དྲོ་ཨི་ཡོད་ན། འཆི་ཞེས་པ་དེ་ཧ་
ཕར་སོང་ནས་རྒྱུ་ཚུར་མ་བྱུང་བ་དེ་ཡིན་ན། དེ་འདྲ་བའི་དབུགས་འབྱུང་
20

རྔུབ་ཀྱི་རྒྱུ་བ་དེ་ནམ་ཆད་རན་ཡོད་རང་རང་གིས་ཧ་གོ་ཚོད་གཏན་ནས་
མེད་དེ། ཀླུ་སྒྲུབ་ཀྱིས། ཚེ་འདི་གནོད་མང་རླུང་གིས་བཏབ་པ་ཡི། ། ཆུ་ཡི་
ཆུ་བུར་བས་ཀྱང་མི་རྟག་ན། །དབུགས་དབྱུང་དབུགས་རྔུབ་གཉིད་ཀྱི་ལོག་
པ་ལས། །སད་ཁོམ་གང་ལགས་དེ་ནི་ངོ་མཚར་ཆེ། །ཞེས་གསུངས་པ་ལྟར་
སེམས་དགོས་སོ། །བཞི་པ་འཆི་རྐྱེན་ངེས་མེད་ལ་བསམ་པ་ནི། དེ་ཡང་ནམ་
འཆི་ཆ་མེད་ཡིན་ཀྱང་། ང་རང་ད་ལྟ་ལོ་གྲངས་ན་ཚོད་གཞོན་པ་ཡིན། འཆི་
རྐྱེན་ལ་འཛེམ་སྟེ་གཟབ་གཟབ་བྱེད་ནས་མོ་འདྲ་རྩིས་འདྲ་བྱེད། གཏོ་དགེ་
སྐུ་རིམ་འདྲ་སྒྲུབ། ན་འདྲ་བྱུང་ན་སྨན་ཟ་རིམ་གྲོ་ལ་འབད་ན་སྐྱོན་མི་འོང་
བསམ་མཁན་མང་ཡང་། ཨ་རེ་དེ་འདྲ་ཐབས་བྱེད་ནས་འཆི་བ་ལས་ཐར་
རྒྱུ་རེ་ཡོད་ན་ཐམས་ཅད་ཀྱིས་དེ་འདྲའི་ཐབས་ལ་འབད་དེ། འཆི་མ་དགོས་
པར་ཚེ་ཐར་ཐོབ་པ་མང་པོ་ཞིག་ཀྱང་ཡོད་ལོས་སྲིད། འོན་ཀྱང་སྤྱོད་འཇུག་
ལས། འཆི་བའི་རྐྱེན་ནི་ཤིན་ཏུ་མང་། །གསོན་པའི་རྐྱེན་ནི་ཅུང་ཟད་ཙམ། །
ཞེས་གསུངས་པ་ལྟར། སྤྱིར་འཆི་བ་ལ། ཚེ་ཟད་ནས་འཆི་བ། བསོད་ནམས་
ཟད་ནས་འཆི་བ། གཉིས་ཀ་ཟད་ནས་འཆི་བ། གློ་བུར་བའི་རྐྱེན་གྱིས་
འཆི་བ་དང་བཞི་ཡོད་པ་ལས་འགའ་ཞིག་ལ་ཅུང་ཟད་གནས་སྐབས་
བཅོས་རྒྱུ་ཡོད་ཀྱང་བཅོས་ཐུབ་པའི་ངེས་པ་མེད་དེ། འཚོ་བའི་རྐྱེན་སྨན་
དང་ཟས་རྣམས་ཀྱང་འཆི་རྐྱེན་དུ་འགྲོ་བ་ཤིན་ཏུ་མང་ཞིང་། འཆི་བའི་རྐྱེན་
འདི་རེད་མི་འཆི་བའི་རྐྱེན་འདི་རེད་ཟེར་བའི་ངོས་བཟུང་ཤེས་པ་ཅི་ཡང་
མེད། འཆི་བ་ལ་ནད་རླུང་དང་མཁྲིས་པ་བད་ཀན་སོགས་ཀྱིས་ཡུན་རིང་
པོ་ལོ་དང་ཟླ་བ་ཁ་གྲངས་མནར་ནས་འཆི་དགོས་པའང་ཡོད་ཅིང་། ཉིན་

ཞག་རེ་རེ་གཉིས་རེ་ཙམ་ན་ནས་འཆི་བ། དུག་གཟེར་སོགས་དྲག་པོ་ཐེབས་
ནས་དུས་ཡུན་ཆུ་ཚོད་རེའི་ནད་ཀྱིས་འཆི་བ། ཅི་ཡང་མི་ན་བ་ལ་གློ་བུར་དུ་
གཟའ་གྲིབ་གནམ་རྡོ་སོགས་ཀྱིས་འཆི་བ། རི་དང་གཡང་ཁ་སོགས་ནས་
ཤུད་དེ་འཆི་བ། ཆུས་ཁུར་བ། མེས་ཚིག་པ། རྡོས་ཕོག་པ། གཅན་གཟན་
གྱིས་ཟོས་པ། དགྲ་རྐུན་གྱིས་བསད་པ། འཐབ་འཛིང་དང་དམག་འཁྲུག་
གིས་འཆི་བ། ས་གཡོ་ཁང་ཞིག་སོགས་ཀྱིས་འཆི་བ། ཟས་ཟ་ཉེས། རྟ་
རྒྱུགས་ཉེས། ལམ་དུ་འགྲོ་ཉེས། ཆུ་ལ་རབ་ཉེས། ལས་ལ་བྱ་ཉེས་སོགས་
ཀྱིས་འཆི་བ། རྒན་པ་རེ་རེའི་ཚེ་ལ་གཞོན་པ་དུ་མ་འཆི་བ། ན་བ་རེ་རེའི་ཚེ་
ལ་མི་ན་བ་དུ་མ་འཆི་བ་སྟེ། མདོར་ན་ནམ་འཆི་ཆ་མེད་པ། འཆི་རྐྱེན་ལ་
ངེས་པ་མེད་པ། ཚེ་ལ་འཐུད་རྒྱུ་དང་སྣོན་རྒྱུ་མེད་པ། ལོ་དང་ཟླ་བ་ཞག་
གྲངས་ཆུ་ཚོད་ཇི་ཙམ་སོང་བ་དེ་ཙམ་དུ། ཉི་མ་ནུབ་རི་ལ་ཉེ་བ། ཆུ་བོ་རྒྱ་
མཚོ་ལ་ཉེ་བ་བཞིན་དུ་འཆི་བདག་གི་དྲུང་དུ་ཉེ་བར་འགྱུར་ཞིང་། ནམ་
ཞིག་འཆི་བདག་དང་འཕྲད་དེ་དབང་མེད་དུ་གསོད་འོང་བའི་དུས་ན།
ཕྱུག་པོས་ཉོ་རྒྱུ། མེད་པོས་སློང་རྒྱུ། དཔའ་བོས་འཛིངས་རྒྱུ། སྡར་མས་
བྲོས་རྒྱུ། མཛེས་མས་བསླུ་རྒྱུ་སོགས་ཀྱིས་ཐབས་དང་བྲལ་ཞིང༌། ཟས་
གོས་རྒྱུ་ནོར། ཡུལ་མི་མཛའ་བཤེས། ཉེ་འབྲེལ་རྩ་ལག །མིང་སྲིང་བཟའ་
ཟླ། ཕ་མ་བུ་རྒྱུད་ཐམས་ཅད་ཤུལ་དུ་བཞག་སྟེ། ཟས་ཟ་འཕྲོ། གཏམ་བཤད་
འཕྲོ། གོས་གྱོན་འཕྲོ། ལས་ལས་འཕྲོའི་ངང་དུ་གློ་བུར་དུ་རང་ཉིད་གཅིག་
པུར་མར་གྱི་དཀྱིལ་ནས་སྤུ་བཏོན་པ་བཞིན་དུ་འཇིག་རྟེན་ཕྱི་མའི་ལམ་དུ་
འགྲོ་དགོས་པ་དང་། དེའི་དུས་ན་རྣམ་ཤེས་ལས་ཀྱི་རླུང་དམར་དྲག་པོས་

དབང་མེད་དུ་དེད་ནས་གཤིན་རྗེའི་རྒྱལ་ཁམས་སུ་གྲོགས་དང་སྐྱབས་སུ་
ཡང་མེད་པའི་བར་དོའི་སེམས་ཅན་གཅིག་པུར་འཁྱམས་དགོས་པ་དེ་
ཙམ་ན་འགྱོད་པ་བྱས་པ་ཨ་ཙ་མ། ཅི་ཞིག་ཕན། དེས་ན་ད་ལྟ་རང་རེ་རྣམས་
ལུས་ངག་སེམས་གསུམ་རང་དབང་ཡོད་པའི་དུས་འདི་ཙམ་ན་རང་མདོ་
རང་གིས་མ་ཤོར་བ་བྱ་སྟེ། འཆི་བ་མི་རྟག་པ་འདི་ཆོས་པ་ཆོས་ལམ་དུ་
འགྲོ་བར་བྱེད་པ་ལ་ཚངས་ཐིག་ལྟ་བུ་ཡིན་ཞིང་། སེམས་ལ་རྟག་འཛིན་ཅི་
ཙམ་ཆེ་ན་ཆོས་ཞུས་པ་དང་སྒྲུབ་པ་ཐམས་ཅད། རྗེ་རྒྱབ་ཆུ་བླུག་དང༌།
བུམ་པ་ཞབས་རྡོལ་དང་། ཟས་དུག་དང་འདྲེས་པ་ལྟ་བུ་ཞིག་མ་གཏོགས་
གཏན་ནས་འགྲོ་བ་མེད་ལ། སེམས་ལ་འཆི་བ་མི་རྟག་པ་འདི་ཅི་ཙམ་གོམས་
ན། ཆོས་པའི་ཟོལ་དང་རྟགས་ཙམ་མ་ཡིན་པ་དོན་ངོ་མའི་ཆོས་པ་ཞེས་
པའི་གྲས་སུ་ཚུད་དེ་འཆི་རན་ཁར་འཇིགས་སྐྲག་མི་དགོས་པ་ཞིག་འགྱུར་
འོང་། འཆི་ཁ་འཇིགས་སྐྲག་མ་དགོས་ན་དལ་འབྱོར་གྱི་མི་ལུས་ལ་སྙིང་པོ་
ལོན་པ་ཟེར་བ་དེ་ནི་དེ་ཡིན་ནོ། །དེས་ན་འཆི་བ་མི་རྟག་པ་འདི་མ་བརྗེད་པ་
ཤིན་ཏུ་གལ་ཆེ་ཞིང་། དེ་ཡང་རབ་ན་དུས་ཀུན་གྱི་ཚེ་མ་བརྗེད་པ་ཞིག་དང་།
ཐ་ན་ཉིན་རེ་ལ་དུས་གསུམ་རེ་ཙམ་དྲན་རྒྱུ་མ་བརྗེད་པ་ཞིག་དང་། ཡང་ཐ་
ལ་ཉིན་རེ་ལན་རེ་ཙམ་མམ། ད་ནངས་ཡར་ལངས་ཁ་ལན་རེ་དང་དོ་དགོང་
མར་ཉལ་ཁ་ལན་རེ་ཙམ་དུའང་འཆི་བ་མི་རྟག་པ་འདི་དྲན་རྒྱུ་བྱུང་ན་དེ་
ཙམ་དུ་རང་ཉིད་འཆི་བའི་ལམ་རྒྱགས་དམ་པའི་ཆོས་ཅུང་ཟད་རེ་འགྲུབ་
པ་འབྱུང་བས་དེས་ན་འདི་ཐམས་ཅད་ཀྱིས་མ་བརྗེད་པ་ཞིག་གལ་ཆེའོ།།
༈ གསུམ་པ་ལས་རྒྱུ་འབྲས་ཀྱི་བསམ་པ་ནི། དེ་ཡང་འགའ་ཞིག་གིས་
23

བསམ་པ་ལ། གོང་དུ་བཤད་པ་དེ་ལྟར་དལ་འབྱོར་འདི་རྙེད་པར་དཀའ་བ་
དང༌། འཆི་བ་འདི་མི་རྟག་པའི་རང་བཞིན་ཡིན་ཚོད་དུ་འདུག་ཀྱང་། དེ་ཙམ་
ལ་ཧ་ལས་རྒྱུ་ཅི་ཡོད། ཚེ་ཡུན་རིང་པོ་འདྲ་ཐུབ་ན་ག་ལེར་ཁ་ཏོན་བཟླས་
བརྗོད་འདྲ་ཕྱག་བསྐོར་སྒྲིབ་སྦྱོང་འདྲ་ལ་འབད། རྡོ་འདྲ་བརྐོ། སཱཙྪ་འདྲ་
འདེབས། མ་ཎི་འདྲ་བགྲངས། རྒྱུ་འདྲ་བསོག་ན་དཀོན་མཆོག་གི་མདུན་
དུ་ཚོགས་བསགས་འདྲ་བྱ་ལོས་ཆོག འོན་ཀྱང་ཚེ་རིང་པོ་མ་ཐུབ་ནས་ད་
ལོ་སང་ཕོད་འཆི་སོང་ན་འགྱོད་པ་ཅི་ཡོད། ངས་དེ་སྔ་དགེ་བ་འདྲ་ཅི་མ་
འགྲུབ་ཀྱང་སྡིག་པ་འདྲ་ཆེན་པོ་ཅི་ཡང་མ་བསགས་པས་ངན་སོང་དམྱལ་
བ་སོགས་ལ་སྐྱེ་དོན་མེད། ཐམས་ཅད་འཆི་དགོས་པ་ལ་མཉམ་པ་ཡིན་པ་
ལ་ང་རང་ལྷག་པར་སྐྲག་དགོས་པའི་རྒྱུ་མཚན་ཅི་ཡོད་ཅེས་རང་སེམས་
རང་གིས་བསླ། རང་མགོ་རང་གིས་བསྐོར་མཁན་ཤིན་ཏུ་མང་ཡང་། ཨ་རེ་
དེ་འདྲ་མིན་ཏེ། ཞི་བ་ལྷས། སྐད་ཅིག་གཅིག་བྱས་སྡིག་པས་ཀྱང་། །བསྐལ་
པར་མནར་མེད་གནས་གྱུར་ན། །ཐོག་མེད་འཁོར་བར་བསགས་སྡིག་
གིས། །བདེ་འགྲོར་མི་འགྲོ་སྨོས་ཅི་དགོས། །ཞེས་གསུངས་པ་ལྟར། རང་
རེ་རྣམས་ལ་ལུས་རྟེན་འདི་ཡི་སྟེང་ན་བསགས་པའི་ངན་སོང་དུ་སྐྱེ་བའི་
ལས་གཏན་ནས་མེད་པ་དེ་ཤིན་ཏུ་དཀའ་ཞིང༌། གལ་ཏེ་མེད་པར་སྲིད་
ཀྱང་སྐྱེ་བ་སྔ་མའི་ཚེ་རབས་འཁོར་བ་ཐོག་མེད་ནས་བསགས་པའི་ངན་
སོང་དུ་སྐྱེ་བའི་ལས་དུ་མར་ཡོད་པ་ཡིན་པ་གསུངས་པས་ཚེ་འདི་ལ་དགེ་
བ་མ་འགྲུབ་ན་སྐྱེ་བ་སྔ་མའི་ལས་དེ་དག་གིས་དམྱལ་བ་སོགས་ལ་འཕེན་
པར་འགྱུར་ངེས་པ་ཡིན་པས་དེས་ན་ལས་རྒྱུ་འབྲས་ཀྱི་ཚུལ་འདི་ལེགས་པོ་

གཅིག་ཤེས་དགོས། འདི་མ་ཤེས་ན་སྡིག་པ་སྤོང་ཞིང་དགེ་བ་སྒྲུབ་འདོད་
ཀྱི་བློ་སྐྱེ་དོན་མེད། དགེ་སྡིག་ལ་སྤང་བླང་མ་བྱས་ན་མཐོ་རིས་ལྷ་དང་མི་
ཡི་ལུས་དང་ཐར་པ་སངས་རྒྱས་ཀྱི་གོ་འཕང་ཡང་གཏན་ནས་མི་ཐོབ་པ་
ཡིན་ཞིང་། ལས་རྒྱུ་འབྲས་ཀྱི་དབྱེ་བ་མ་འདྲེས་པ་མཁྱེན་པ་པོ་ནི་སྟོན་པ་
རྫོགས་པའི་སངས་རྒྱས་ཉག་གཅིག་པུ་ཁོ་ན་ཡིན་པས་དེས་བཀའ་སྡེ་སྣོད་
གསུམ་ལས་ཇི་ལྟར་གསུངས་པ་བཞིན་དུ་ལས་རྒྱུ་འབྲས་ངོས་ཟིན་ནས་
སྤང་བླང་བྱ་དགོས། དེ་ལྟ་བུའི་སྒོ་ནས་ལས་འབྲས་བསམ་པ་ལ། དེ་ཡང་
ལུང་ལས། ལུས་ཅན་ཀུན་གྱི་ལས་རྣམས་ནི། །བསྐལ་པ་བརྒྱར་ཡང་ཆུད་
མི་ཟ། །ཚོགས་ཞིང་དུས་ལ་བབས་པ་ན། །འབྲས་བུ་སྨིན་པ་ཉིད་དུ་
འགྱུར། །ཞེས་ལས་རྣམ་སྨིན་མྱོང་བ་ངེས་པ་ཞིག་ཡིན་ན་དུས་བསྐལ་པ་
བརྒྱ་ཙམ་འདས་པར་གྱུར་པའམ། སྐྱེ་བ་ཚེ་རབས་སྟོང་ཕྲག་མང་པོ་འདས་
འགྱུར་ཡང་ལས་དེ་ཆུད་ཟོས་ཏེ་མེད་འགྲོ་རྒྱུ་མེད་པར་སེམས་ཅན་རང་
རང་གིས་མྱོང་དགོས་པར་གསུངས་པ་དང༌། ཀླུ་སྒྲུབ་ཀྱིས་རྒྱལ་པོ་ལ་
གདམས་པ་ལས། དུས་ཀྱི་ཉེན་ཏེ་རྒྱལ་པོ་འགྲོ་གྱུར་ཚེ། ། ལོངས་སྤྱོད་
མཛའ་དང་གཉེན་བཤེས་རྗེས་མི་འབྲང་། །རྒྱལ་པོ་ཁྱོད་ནི་གང་དང་གར་
འགྲོ་ཡང་། །ལས་ནི་གྲིབ་མ་བཞིན་དུ་རྗེས་སུ་འབྲང་། །ཞེས་སྐྱེས་བུ་རང་
ཉིད་འཆི་བའི་ཚེ་ན་རྒྱུ་ནོར་ལོངས་སྤྱོད་ལ་རྣམ་ཐོས་སྲས་ཀྱི་མཛོད་ལྟ་བུ་
ཞིག་ཡོད་ཀྱང་གོས་ལ་ལྷན་པ་ཙམ་ཞིག །ཟས་ལ་ཁེམ་བུ་གང་ཙམ། རྒྱུ་
ལ་དངུལ་གོར་ཕྱེད་ཙམ་ཞིག་ཀྱང་ཁུར་དབང་མེད་པར་གཅེར་བུར་ལག་
སྟོང་འགྲོ་དགོས་པ་དང་། འཁོར་གཡོག་ཞབས་ཕྱི། བཟའ་ཚང་ཉེ་འབྲེལ་

བརྒྱ་སྟོང་མང་པོ་ཡོད་ཀྱང་ཕྱི་མའི་ལམ་དུ་འགྲོ་རོགས་གཅིག་ཀྱང་ཁྲིད་རྒྱུ་
མི་རྙེད་པར་རང་ཉིད་ཁེར་བུར་འགྲོ་དགོས་པ་ཡིན་ཀྱང་རང་གིས་ཚེ་འདི་
ལ་བསགས་པའི་ལས་དེ་ནི་འཆི་ཟིན་པའི་ཤུལ་དུ་བཞག་རྒྱུ་དང་ལུས་རྒྱུ་
གཏན་ནས་མེད་པར་བྱ་ནམ་མཁའ་ནས་འཕུར་ཡང་གྲིབ་མ་ས་གཞི་ནས་
རྗེས་སུ་འབྲང་བ་བཞིན་དུ་རང་གི་རྗེས་སུ་འབྲང་བར་གསུངས་པ་དང༌།
དེ་ལྟ་བུའི་ལས་རང་གི་རྗེས་སུ་འབྲང་བ་དེ་ཡང་ལས་བསགས་པ་པོ་རང་
གིས་མྱོང་དགོས་པ་ཁོ་ན་ཡིན་ཏེ། སྟོན་པ་སངས་རྒྱས་ཀྱི་ཞལ་ནས། ལས་ནི་
ས་ལ་མི་སྨིན་རྡོ་ལ་མི་སྨིན་ཏེ་རང་གི་ཟིན་པའི་ཕུང་པོ་འབའ་ཞིག་ལ་སྨིན་
ནོ་ཞེས་དང་། ལས་བདག་གིར་བྱ་བ་དུས་ལ་བབ་བོ་ཞེས་སོགས་དུ་མར་
གསུངས་ཤིང་། དེ་ལྟ་བུའི་ལས་ཀྱི་དབྱེ་བ་ལ་མདོ་ལས་འབྱུང་བའི་ཟག་
བཅས་དང་ཟག་མེད་ཀྱི་ལས་ཀྱི་རབ་དབྱེ་ཐམས་ཅད་འདིར་གཏན་ལ་
འབེབས་ནུས་པ་མ་ཡིན་གྱི། འདིར་ཚིག་ཉུང་དོན་བསྡུས་ཙམ་གྱི་ལས་ཀྱི་
རྣམ་གཞག་ཅུང་ཟད་འཆད་པ་ལ། དེ་ཡང་ལས་ལ་དགེ་བའི་ལས་དང་
སྡིག་པའི་ལས་གཉིས་ཡིན་ལ། དེ་གཉིས་ཀྱི་ངོ་བོ་ནི། ཀླུ་སྒྲུབ་ཀྱིས། མ་
ཆགས་མི་སྡང་གཏི་མུག་མེད། །དེས་བསྐྱེད་ལས་ནི་དགེ་བ་ཡིན། །ཞེས་
འདོད་ཆགས་དང་ཞེ་སྡང་དང་གཏི་མུག་གསུམ་པོ་མེད་པའི་དགེ་བའི་རྩ་
བ་གསུམ་གྱིས་ཀུན་ནས་སློང་བའི་ལུས་ངག་ཡིད་ཀྱི་ལས་ཐམས་ཅད་དགེ་
བ་ཡིན་པ་དང༌། འདོད་ཆགས་ཞེ་སྡང་གཏི་མུག་གསུམ། །དེས་སྐྱེད་ལས་
ནི་མི་དགེ་བའོ། །ཞེས་མི་དགེ་བའི་རྩ་བ་ཆགས་སྡང་རྨོངས་གསུམ་གྱིས་
ཀུན་ནས་སློང་བའི་ལུས་ངག་ཡིད་ཀྱི་ལས་ཐམས་ཅད་ནི་མི་དགེ་བ་ཡིན་

པར་གསུངས་ཤིང་། དེ་ཡང་ཆགས་སྡང་རྨོངས་གསུམ་དང་བྲལ་བའི་དད་
པ་སོགས་ཀྱིས་ཀུན་ནས་སློང་བའི་ལས་སྲོག་གཅོད་སྤོང་བ་སོགས་དགེ་བ་
བཅུ་པོ་བསྒྲུབས་པར་བྱས་པས་ནི་ཀུན་སློང་གི་བསམ་པའི་སྟོབས་རྒྱ་ཆེ་ཆུང་
གི་བྱེ་བྲག་གི་གནས་སྐབས་ལྷ་དང་མི་ཡི་བདེ་འབྲས་དང༌། མཐར་ཐུག་
ཉན་ཐོས་དགྲ་བཅོམ། རང་སངས་རྒྱས། སྟོན་པ་རྫོགས་པའི་སངས་རྒྱས་
ཀྱི་གོ་འཕང་མན་ཆད་ཀྱང་ཐོབ་པར་འགྱུར་བ་ཡིན་ནོ། །མི་དགེ་བ་ནི་མདོ་
ལས་ཞེ་སྡང་གིས་ཀུན་ནས་སློང་བས་མི་དགེ་བ་སྲོག་གཅོད་སོགས་བཅུ་
པོ་ལ་ཅི་རིགས་སྤྱོད་པས་དམྱལ་བར་ཚ་གྲང་གི་གནས་སུ་སྐྱེ་བ་དང༌།
འདོད་ཆགས་ཀྱིས་ཀུན་ནས་བསླངས་ཏེ་སྤྱོད་པས་ཡི་དྭགས་སུ་སྐྱེ་བ་དང༌།
གཏི་མུག་གིས་ཀུན་ནས་བསླངས་ཏེ་སྤྱོད་པས་དུད་འགྲོར་སྐྱེ་བར་གསུངས་
པ་དང་། ཡང་མི་དགེ་བ་ཆུང་ངུ་སྤྱོད་པས་ནི་དུད་འགྲོར་སྐྱེ་བ་དང༌། མི་དགེ་
བ་འབྲིང་དུ་སྤྱོད་པས་ནི་ཡི་དྭགས་སུ་སྐྱེ་བ་དང༌། མི་དགེ་བ་ཆེན་པོ་སྤྱོད་
པས་ནི་དམྱལ་བར་སྐྱེ་བར་གསུངས་པ་དང༌། མི་དགེ་བ་དང་འདྲེས་པའི་
དགེ་བ་བསྒྲུབས་པས་ནི་ལྷ་མ་ཡིན་འཐབ་རྩོད་ཀྱི་གནས་སུ་སྐྱེ་བར་གསུངས་
པ་དང་། ཡང་ཟག་བཅས་ཀྱི་ལས་ཅི་རིགས་ལ་རྣམ་སྨིན་གྱི་འབྲས་བུ་དང་།
རྒྱུ་མཐུན་གྱི་འབྲས་བུ་དང་། བདག་པོའི་འབྲས་བུ་སྟེ་འབྲས་བུ་གསུམ་རེ་
ཡོད་པ་ལས་དེ་ཡང་ཟག་བཅས་ཀྱི་ལས་མི་དགེ་བ་ནི་བསམ་བཞིན་དུ་
སེམས་ཅན་གྱི་སྲོག་གཅོད་པ་དང༌། མ་བྱིན་པ་ལེན་པ་སྟེ་རྐུ་ཇག་བྱེད་པ་
དང༌། འདོད་པས་ལོག་པར་གཡེམ་པ་སྟེ་རང་གི་མ་ཡིན་པའི་བུད་མེད་
དང་སྐྱེས་པ་འཚོལ་ཏེ་མི་ཚངས་པ་སྤྱོད་པ་དང་། གཏམ་བདེན་པ་གཞན་

དུ་བསྒྱུར་ཏེ་རྫུན་དུ་སྨྲ་བ་དང༌། གང་ཟག་མཐུན་པོ་དབྱེ་བའི་ཆེད་དུ་ཁ་ལྕེ་
བྱེད་དེ་ཕྲ་མ་སྨྲ་བ་དང༌། གཞན་གྱི་རྣ་བར་མི་སྙན་པའི་ཚིག་རྩུབ་སྨྲ་བ་
དང༌། གླུ་དང་སྒྲུང་སོགས་རྒན་པོའི་གནའ་གཏམ་ཁ་མཚར་སོགས་དོན་
མེད་ཀྱི་གཏམ་སྨྲ་བ་ཚིག་བཀྱལ་པ་དང་། རང་ལ་མེད་ཅིང་གཞན་ལ་ཡོད་
པའི་རྒྱུ་ནོར་ཡིད་དུ་འོང་བ་དེ་ང་ལ་ཡོད་ན་ཅི་མ་རུང་སྙམ་པའི་བརྣབ་སེམས་
དང༌། གཞན་ལ་མི་དགའ་སྟེ་ཞེ་སྡང་བའི་གནོད་སེམས་དང༌། དགེ་བའི་
ཕན་ཡོན་སྡིག་པའི་ཉེས་དམིགས་སོགས་མེད་པར་ལྟ་བའི་ལོག་ལྟ་དང་
བཅུ་ཡིན་ཞིང་། དེ་ལྟ་བུའི་མི་དགེ་བ་བཅུ་པོ་དེ་དག་གང་སྤྱོད་ཀྱང་རྣམ་
སྨིན་གྱི་འབྲས་བུ་ནི་ཐམས་ཅད་ཀྱིས་དམྱལ་བ་ཡི་དྭགས་དུད་འགྲོ་སྟེ་ངན་
སོང་གསུམ་གྱི་གནས་སུ་འཕེན་པ་དང༌། དེ་ནས་ཡང་ནམ་ཞིག་ཐར་བའི་
ཚེ་ན་རྒྱུ་མཐུན་གྱི་འབྲས་བུ་དང༌། བདག་པོའི་འབྲས་བུ་གཉིས་བཅས་
མྱོང་དགོས་པས་དེ་རྣམས་རིམ་པ་བཞིན་བསྡུས་ཙམ་ཞིག་བཤད་ན། དེ་
ཡང་སེམས་ཅན་གྱི་ཤ་ཟ་འདོད། པགས་པ་གྱོན་འདོད་སོགས་འདོད་ཆགས་
ཀྱིས་ཀུན་ནས་བསླངས་ཏེ། ཟོག་དང་ར་ལུག་སོགས་སྒོ་ཟོག རི་དྭགས་དང་
གཅན་གཟན། བྱ་དང་ཉ་སོགས་གསོད་པའམ། ཞེ་སྡང་གི་ཀུན་ནས་
བསླངས་ཏེ་རང་གི་དགྲ་བོ་མི་སོགས་སེམས་ཅན་གཅིག་སྲོག་བཅད་དེ་
བསད་ན། དེའི་རྣམ་སྨིན་གྱི་འབྲས་བུས་དམྱལ་བ་མནར་མེད་པའི་གནས་
སུ་བར་གྱི་བསྐལ་པ་གཅིག་གི་ཡུན་ལ་སྡུག་བསྔལ་མྱོང་དགོས་པ་དང་།
དེ་ནས་སྔོན་ལས་ཀྱི་འཕྲོ་ཅུང་ཟད་ལ་བརྟེན་ནས་མཐོ་རིས་མི་ལ་སོགས་
པའི་གནས་སུ་སྐྱེས་ཀྱང་མྱོང་བ་རྒྱུ་མཐུན་གྱི་འབྲས་བུ་སྲོག་ལན་ལྔ་བརྒྱ་

ཙམ་རེ་འཇལ་དགོས་པ་དང༌། སྐྱེ་བ་ཐམས་ཅད་དུ་ཚེ་ཐུང་ཞིང་ནད་མང་
བར་འགྱུར་བ་དང༌། བྱེད་པ་རྒྱུ་མཐུན་གྱིས་ཚེ་རབས་ཐམས་ཅད་དུ་སྲོག་
གཅོད་པས་འཚོ་དགོས་པར་འགྱུར་བ་དང༌། བདག་པོའི་འབྲས་བུ་ས་
ཕྱོགས་ཡིད་དུ་མི་འོང་བ་གཟི་མདངས་ཆུང་བའི་གནས་སུ་སྐྱེ་བ་ཡིན་པ་
དང་། དེ་ལྟ་བུའི་སྒོ་ནས་མི་དགེ་བ་གཞན་རྣམས་ཀྱིས་ཀྱང་རྣམ་སྨིན་གྱི་
འབྲས་བུ་ལ་ངན་སོང་གི་གནས་སུ་སྐྱེ་བ་འདྲ་ལ། རྒྱུ་མཐུན་གྱི་འབྲས་བུ་
ནི། མ་བྱིན་པ་བླངས་པས་ཚེ་རབས་ཐམས་ཅད་དུ་དབུལ་པོར་འགྱུར་ཞིང་
རང་ལ་ནོར་རྫས་ཡོད་ཀྱང་གཞན་གྱིས་རྐུ་འཕྲོག་བྱེད་ཤོར་བ་དང༌། སློང་
ཟས་ཀྱིས་འཚོ་དགོས་པ་དང་རྐུན་པོ་ལ་གོམས་པར་འགྱུར། ལོག་གཡེམ་
བྱས་པས་ནི་ཆུང་མ་དང་ཁྱིམ་ཐབ་ཡིད་དུ་མི་འོང་བ་དང་དགྲ་ཟླ་དང་
བཅས་པའི་ཆུང་མ་སོགས་དང་འཕྲད་ཅིང་ལོག་གཡེམ་ལ་གོམས་པར་
འགྱུར། རྫུན་དུ་སྨྲ་བས་རྫུན་སྨྲ་ལ་གོམས་ཤིང་སྐུར་བ་འདེབས་པ་མང་
བར་འགྱུར། ཕྲ་མ་བྱས་པས་ཕྲ་མ་ལ་གོམས་ཤིང་མཛའ་བཤེས་དང་མི་
མཐུན་པར་འགྱུར། ཚིག་རྩུབ་སྨྲས་པས་དེ་ལ་གོམས་ཤིང་དུས་ཀུན་ཏུ་མི་
སྙན་པ་ཐོས་པར་འགྱུར། ངག་འཁྱལ་སྨྲས་པས་དེ་ལ་གོམས་ཤིང་ཚིག་མི་
བཙུན་པ་སྟེ་རང་གིས་གང་སྨྲས་ཀྱི་ཚིག་ཐམས་ཅད་གཞན་གྱི་རྣ་བ་ལ་མི་
འགྲོ་བར་འགྱུར། བརྣབ་སེམས་བྱས་པས་ནི་རང་གི་འདོད་དོན་ཐམས་
ཅད་མི་འགྲུབ་པར་འགྱུར། གནོད་སེམས་བྱས་པས་ནི་རང་ཉིད་ཉམ་ཆུང་
ཞིང་གཞན་ཀུན་ལ་འཇིགས་ཤིང་སྐྲག་དགོས་པར་འགྱུར། ལོག་ལྟ་བྱས་
པས་ནི་ཡང་དག་པའི་ལྟ་བ་དང་མི་འཕྲད་ཅིང་ལྟ་བ་ཕྱིན་ཅི་ལོག་དང་ལྡན་

པ་འགྱུར་བར་གསུངས་ཤིང༌། བདག་པོའི་འབྲས་བུ་ནི་གང་དུ་སྐྱེ་བའི་
ཡུལ་ལ་སྨིན་པས་ཐམས་ཅད་ཀྱིས་ཅི་རིགས་པ། ས་ཆ་ཡུལ་ལུང་ངན་པ་
དང་ལོ་ཐོག་ལ་བཙའ་དང་སད་སེར་གྱིས་སྡང་བ། ས་ཕྱོགས་རྡུལ་དང་
མུན་པ་འཁྲིགས་ཤིང་དྲི་ངན་ལྡང་བ། ས་ཕྱོགས་ཚྭ་སྒོ་ཅན་ནད་དང་མུ་གེ་
མང༌། ས་ལ་མཐོ་དམའ་དང་རི་ལུང་དང་རོང་ཁུང་དོག་ས་དང༌། ས་སྟོང་
དང་ལོ་ཏོག་མེད་ས། ཀླ་ཀློ་གནས་ས། དུས་ལོག་མང་ས། སྟོན་འབྲས་ཕྲ་
བ་དང་ཁ་བ་སོགས་འབྱུང་བའི་གནས་སུ་ཅི་རིགས་སྐྱེ་བར་གསུངས་ལ།
མི་དགེ་བ་དེ་དག་སྤོང་བའི་དགེ་བ་བཅུ་པོ་སྒྲུབ་པའི་འབྲས་བུ་ནི་གནས་
སྐབས་སུ་མཐོ་རིས་མི་དང་ལྷ་ཡི་གནས་སུ་སྐྱེ་ཞིང་། དེའི་དུས་ན་ཚེ་རིང་
བ། ནད་མེད་པ། ལོངས་སྤྱོད་ཆེ་བ། རིགས་མཐོ་ཞིང་དབང་ཐང་ཆེ་བ།
གཟུགས་བཟང་བ། བློ་དང་རིག་པ་གསལ་བ་སོགས་སུ་འགྱུར་ཞིང་། གང་
དུ་སྐྱེ་བའི་ཡུལ་ཕྱོགས་ཀྱང་ཡིད་དུ་འོང་བ། ལོ་ལེགས་ཤིང་ཕྱུགས་འཕེལ་
བ་དང༌། འཁྲུག་རྩོད་དང་དུས་ལོག་སོགས་མེད་ཅིང་། དམ་པའི་ཆོས་དར་
བའི་གནས་སུ་སྐྱེས་ནས་སྐྱེས་མ་ཐག་ཏུ་དམ་པའི་ཆོས་དང་འཕྲད་ནས་ཚེ་
རབས་ཐམས་ཅད་དུའང་དགེ་བ་བསྒྲུབ་པ་ལ་གོམས་པར་འགྱུར་ཞིང་། དེ་
ཡང་རིམ་གྱིས་སེམས་བསྐྱེད་ཀྱིས་ཟིན་ན་སངས་རྒྱས་ཀྱི་གོ་འཕང་ཐོབ་
པར་གསུངས་ལ། དེས་ན་མཐོ་རིས་ལྷ་མིའི་ལུས་རྟེན་དང་ཐར་པ་སངས་
རྒྱས་ཀྱི་གོ་འཕང་ཐོབ་བྱེད་དང༌། བདེ་བ་ཅན་སོགས་དག་པའི་ཞིང་ཁམས་
རྣམས་སུ་སྐྱེ་བ་ལེན་པའི་རྒྱུ་ལ་དམ་པའི་ཆོས་དགེ་བ་བཅུ་ཡི་ཉམས་ལེན་
ཕྱིན་ཅི་མ་ལོག་པ་བྱས་པ་ལ་བརྟེན་ནས་འབྱུང་བ་ཡིན་ཏེ། ཞི་བ་ལྷས།

ཡིད་ལ་བསམ་པའི་དགེ་བྱས་པས། །གང་དང་གང་དུ་འགྲོ་འགྱུར་བ། །དེ་
དང་དེར་ནི་བསོད་ནམས་དེས། །འབྲས་བུ་ཡོན་གྱིས་མངོན་མཆོད་འགྱུར། །
ཞེས་ཞེ་ཐག་པ་ནས་དགེ་བ་བྱས་པའི་གང་ཟག་དེ་འགྲོ་བ་རིགས་དྲུག་གི་
གནས་རིས་གང་དང་གང་དུ་སྐྱེས་ཀྱང་དེ་ཡི་ལུས་དང་སེམས་ལ་བདེ་བ་ཁོ་
ན་མ་གཏོགས་མེད་པ་དང༌། དེར་མ་ཟད་པའི་དགེ་བ་ཁྱད་པར་ཅན་བདེ་
བ་ཅན་སོགས་དག་པའི་ཞིང་ཁམས་རྣམས་སུ་སྐྱེ་བར་བྱེད་ནུས་པ་ཞིག་
འགྲུབ་ན་རིན་པོ་ཆེ་ཡི་ས་གཞི་ཁོད་སྙོམས་ཡངས་ཤིང་རྒྱ་ཆེ་བའི་སྟེང་དུ་
དྲི་བཟང་ཞིང་རེག་བྱ་འཇམ་ལ་བསིལ་བའི་མེ་ཏོག་པདྨའི་འདབ་མ་ཤིན་
ཏུ་ཡངས་པའི་སྙིང་པོ་ལ། ལུས་ལ་མཚན་དང་དཔེ་བྱད་ཀྱིས་བརྒྱན་པ་
ཞིག་རྒྱལ་བ་འོད་དཔག་མེད་ལྟ་བུའི་མདུན་ན་སངས་རྒྱས་དེ་ཡི་ཐུགས་
སྲས་སུ་བརྫུས་ཏེ་སྐྱེ་བར་འགྱུར་བར་གསུངས་པ་དང་། ཡང་སྤྱིར་འགྲོ་བ་
རིགས་དྲུག་གི་གནས་རྣམས་སུ་ཁྱབ་པ་འདུ་བྱེད་ཀྱི་སྡུག་བསྔལ་དང༌།
འགྱུར་བའི་སྡུག་བསྔལ་ཅི་རིགས་ཡོད་པ་དང༌ ། བྱེ་བྲག་ཏུ་ངན་སོང་
གསུམ་པོ་དག་ན་སྡུག་བསྔལ་གྱི་སྡུག་བསྔལ་ཇི་སྙེད་ཅིག་ཡོད་པ་ཐམས་
ཅད་ཀྱང་སྡིག་པ་མི་དགེ་བའི་ལས་ཁོ་ནས་བསྐྱེད་པ་ཡིན་ཏེ། དེ་ཡང་ཞི་བ་
ལྷས། སྡུག་བསྔལ་ཡིད་མི་བདེ་བ་དང་། འཇིགས་པ་རྣམ་པ་སྣ་ཚོགས་
དང༌། །འདོད་པ་རྣམས་དང་བྲལ་བ་ནི། །སྡིག་པ་སྤྱོད་ལས་འབྱུང་བར་
འགྱུར། །ཞེས་མཐོ་རིས་ལྷ་དང་མི་ཡི་གནས་ན། ལུས་ལ་ནད་དང་བཀྲེས་
སྐོམ་ཚ་གྲང་སོགས་ཀྱིས་སྡུག་བསྔལ་དང༌། སེམས་ལ་ཡིད་མི་བདེ་བ་
གང་ཇི་སྙེད་ཡོད་པ་ཐམས་ཅད་དང༌། གཞན་ཡང་སྟག་གཟིག་དོམ་དྲེད།
31

ས་ཆུ་མེ་རླུང་སོགས་ཀྱི་ཚེ་འདི་ཡི་འཇིགས་པ་དང༌། འཆི་ཁ་གནད་གཅོད།
འཆི་རྒྱབ་བར་དོ། ཕྱི་མ་ངན་སོང་བཅས་ཀྱི་སྡུག་བསྔལ་གྱི་འཇིགས་པ་
ཐམས་ཅད་དང༌། དེར་མ་ཟད་རང་གི་འདོད་པ་རྒྱུ་ནོར་ལོངས་སྤྱོད།
གཉེན་བཤེས་མཐུན་གྲོགས་ཐམས་ཅད་དང་བྲལ་བའི་སྡུག་བསྔལ་དང་།
མི་འདོད་པ་ན་ཚ་ཟུག་གཟེར། མི་ཤི་རྒྱུ་ཟད། དགྲ་རྐུན་གཅན་གཟན་གོད་
ཤི་རྦབ་འདྲིལ་ཁང་མེ་རོ་དས་སོགས་ཐོག་ཏུ་བབས་པའི་སྡུག་བསྔལ་ཇི་
སྙེད་ཡོད་པ་ཐམས་ཅད་ཀྱང་སྡིག་པའི་ཆོས་མི་དགེ་བ་སྤྱོད་པ་ཁོ་ན་ལས་
བྱུང་བ་དང༌། ཁྱད་པར་དུ་ཡང་སྡིག་པའི་ཆོས་སྲོག་གཅོད་པ་སོགས་རྔམ་
ཆེན་བྱས་པའི་མི་དེ་དག་ནི་ཕྱི་མར་དམྱལ་བ་ཚ་དམྱལ་བརྒྱད་པོ་གང་རུང་
གི་གནས་སུ་སྐྱེས་ཏེ་ལྕགས་བསྲེགས་ཀྱི་ས་གཞི་དམར་པོ་མེ་ལྕེ་ཁྲུ་གང་རེ་
ཙམ་མངོན་པར་འབར་བའི་སྟེང་དུ་ལས་མཁན་གཤིན་རྗེའི་སྐྱེས་བུ་ཨ་བ་
གླང་མགོ། དར་མ་སྤྲེའུ་མགོ་སོགས་ཀྱི་རལ་གྲི་མེ་འབར་ལས་ལུས་ཀྱི་
པགས་པ་མ་ལུས་པ་བཤུས་ཏེ་ལྕགས་བསྲེགས་ཀྱི་ས་ལ་འགྲེ་ལྡོག་བྱེད་
ཅིང་རབ་ཏུ་ཉམ་ཐག་པའི་སྟེང་དུ། དུས་མཐའི་མེ་ལས་ཀྱང་བདུན་འགྱུར་
དུ་རེག་བྱ་རབ་ཏུ་ཚ་བའི་དམྱལ་བའི་མེས་བཞུས་པའི་ཁྲོ་ཆུ་ཁོལ་མ་དང༌།
ཟངས་བཞུས་པའི་ཟངས་ཞུ་ལུས་ཀྱི་སྟེང་དུ་བླུགས་ཤིང་། སླར་ཡང་རལ་
གྲི་མེ་འབར་བ་དང་། སོག་ལེ་མེ་འབར་བ། མདུང་ཐུང་མེ་འབར་བ་དག་
གིས་ལུས་ཀྱི་ཤ་རུས་པགས་པ་ཐམས་ཅད་དུམ་བུ་བརྒྱ་སྟོང་ཁྲི་ཁྲག་མང་
པོ་བྱས་ཏེ་ལྕགས་བསྲེགས་ཀྱི་ས་གཞི་མེ་འབར་བའི་སྟེང་དུ་སྟོན་ཀའི་ཤིང་
ལོ་ས་ལ་འཐོར་བ་བཞིན་དུ་གཏོར་ནས་དེ་ཡིས་ཤ་ཡི་དུམ་བུ། ཁྲག་གི་

ཐིགས་པ་ཐམས་ཅད་ལ་རྣམ་ཤེས་ཀྱི་ཟིན་ནས་སྡུག་བསྔལ་གྱི་ཚོར་བ་
དྲག་པོ་མྱོང་དགོས་པར་གསུངས་པ་དང་། གཞན་ཡང་མདོ་ལས། སེམས་
ཅན་རི་དྭགས་དང་གཅན་གཟན་སྒོ་ཟོག་ར་ལུག་སོགས་གསོད་མཁན་དེ་
ནི་དམྱལ་བ་བསྡུས་འཇོམས་སོགས་སུ། རང་གི་སེམས་ཅན་གང་དང་གང་
གསོད་པ་དེ་ཡི་མགོ་བོ་ཅན་གྱི་རི་བོ་ཆེན་པོ་མེ་འབར་བའི་བར་དུ་ལུས་
ཏིལ་མར་བཙིར་བ་བཞིན་དུ་འཇོམས་པར་བྱེད་པ་དང༌། མ་བྱིན་པ་རྐུས་
པའི་མི་ནི་ཉེ་འཁོར་བའི་དམྱལ་བ་རོ་མྱགས་ཀྱི་འདམ་རྫབ་ཏུ་སྐྱེས་ནས་
སྲིན་བུ་མཆུ་རྣོན་ལུས་དཀར་ལ་མགོ་བོ་གནག་པ་ཅན་གྲངས་མེད་པས་
ལུས་ཀྱི་ཕྱི་ནང་ཐམས་ཅད་ལ་ཁྱབ་སྟེ་དུས་ཀུན་ཏུ་ཟ་བར་བྱེད་པ་དང༌།
རང་གི་བཟའ་ཟླ་མ་ཡིན་པའི་སྐྱེས་པའམ། བུད་མེད་དང་མཉམ་དུ་བསྡད་
དེ་ལོག་གཡེམ་བྱས་པའི་སྐྱེས་པ་དང་བུད་མེད་དེ་དག་ནི། ལྕགས་ཀྱི་སྐྱེས་
པ་དང་བུད་མེད་གང་རུང་གི་གཟུགས་ཅན་མེ་འབར་བ་སྐྱེས་པ་ལ་མོ་ཡི་
དབང་པོ་ཅན་དང་། བུད་མེད་ལ་ཕོ་ཡི་དབང་པོ་མེ་འབར་བ་ཅན་དེ་དང་
རང་གི་དབང་པོ་གཉིས་འདྲེན་སྦྱོར་བྱེད་དགོས་པ་དང༌། ཕོ་དང་མོ་ཕན་
ཚུན་ཆགས་སེམས་བྱས་པ་དེ་དག ཤལ་མ་རི་ཡི་རྩེ་ནས་རྩ་བའི་བར་
ཡར་འཛེགས་ཤིང་མར་འབབ་པ་ཁོ་ན་བྱེད་དགོས་པའི་རང་ཆགས་ཡུལ་
གྱི་སྐྱེས་པ་བུད་མེད་དེས་རི་བོའི་རྩེ་སྟེང་ནས་བོས་པའི་སྣང་བ་ཤར་ནས་
རྒྱུག་དགོས་པ་ན་ལོ་ཁྲི་ཁྲག་དུ་མའི་བར་དུ་ལམ་ནས་ལྕགས་ཀྱི་ཚེར་མ་
རྣོན་པོ་སོར་བཅུ་དྲུག་ཙམ་ཡོད་པས་གང་བ་ལ་དེ་རྣམས་ཀྱིས་ཤ་རུས་
པགས་པ་ཐམས་ཅད་འཐོག་པའི་སྒོ་ནས་སྡུག་བསྔལ་ཞིང༌། རི་དེའི་རྩེ་

སྟེང་ན་སླེབས་དུས་དམྱལ་བའི་བྱ་དང་ཁྱིའི་འཇིགས་ཤིང་ཡ་ང་བ་ཅན་དེ་
རྣམས་ཀྱིས་མིག་དང་ཀླད་པ་དང་ལྕེ་ཐམས་ཅད་བྲུས་ནས་ཟ་བར་བྱེད་པ་
དང༌། མནའ་ཟོས་པ་དང༌། རྫུན་དང་ཕྲ་མ་ཚིག་རྩུབ་སོགས་སྨྲ་བ་དང༌།
ལྷག་པར་དུ་སངས་རྒྱས་དང་ཆོས་དང་དགེ་འདུན། སྐྱེས་བུ་དམ་པ་བྱང་
སེམས་ཉན་རང༌། རབ་ཏུ་བྱུང་བ་དགེ་ཚུལ་སློང་སྡོམ་ལྡན་རྣམས་ལ་མ་
དད་པའི་སྒོ་ནས་སྐུར་འདེབས་བྱས་པ་དེ་དག་ནི་དམྱལ་བའི་གནས་སུ་
ལུས་པོ་ཤིན་ཏུ་ཆེན་པོ་གཅིག་ལ་མགོ་བོ་ལྔ་བརྒྱ་རེ་ཡོད་པ། མགོ་བོ་རེ་རེ་
ལ་ལྕེ་དཔག་ཚད་ཙམ་དུ་ཁྱབ་པ་ཅན་ལྔ་བརྒྱ་རེ་ཡོད་པ་ལ། ལྕེ་དེ་ཐམས་
ཅད་ལས་མཁན་རྣམས་ཀྱི་ལྕགས་བསྲེགས་ཀྱི་ས་གཞིའི་ཐོག་ཏུ་བརྒྱངས་
ཏེ་མཐའ་རྣམས་སུ་ལྕགས་ཀྱི་ཕུར་པ་མང་པོས་འཛེར་ཏེ། ལྕེ་རེ་རེའི་སྟེང་
ན་རྭ་རྨིག་པ་ཐམས་ཅད་ཁྲོ་དང་ལྕགས་བསྲེགས་ཅན་གྱི་རྨོས་གླང་དོར་ལྔ་
བརྒྱ་རེ་གཉའ་བཅས་ཏེ་ལྕགས་བསྲེགས་ཀྱི་ཐོང་བཤོལ་མེ་འབར་བས་
དུས་ཀུན་ཏུ་རྨོ་བར་བྱེད་པ་དང༌། དཀོན་མཆོག་གི་མདུན་དུ་མཆོད་པ་ལ་
སེར་སྣ་འཇུར་གེགས་དང་མི་གཙང་བ་དང་མ་དག་པ་དང་དམན་པ་སོགས་
འབུལ་བ་བྱས་པ་དང༌། གཞན་ཡང་ཆང་དང་དུག་སོགས་བླུད་པ་དང་།
སློང་མོ་བ་དང་བྱ་ཁྱི་སོགས་ལ་སྦྱིན་པ་བཏང་བ་ལ་སེར་སྣ་བྱས་པ་གཞན་
གྱིས་སྦྱིན་པ་ལ་གེགས་བྱས་པ་དེ་རྣམས་ནི་དམྱལ་བར་སྐྱེས་ཏེ་ང་སྐོམ་མོ། །
ང་ལྟོགས་སོ་ཞེས་བརྗོད་པ་ན་ལས་མཁན་རྣམས་ཀྱིས་སྐམ་པས་ཁ་ཕྱེ་
ནས་ཁྱོད་ལྟོགས་ན་འདི་ཟོ། ཁྱོད་སྐོམ་ན་འདི་འཐུང་ཟེར་ནས་ལྕགས་
བསྲེགས་ཀྱི་ཐོ་ལུམ་མེ་འབར་བ་དག་དང༌། ཁྲོ་ཆུ་དང་ཟངས་ཆུ་ཁོལ་མ་
34

རྣམས་ཁ་ནས་དབང་མེད་དུ་བླུགས་ཤིང་དེ་ལ་དུས་ཀུན་ཏུ་སྤྱོད་དགོས་པ་
དང༌། ཡི་དྭགས་ཀྱི་གནས་སུ་སྐྱེས་ཏེ་ཆུ་ཙམ་ལའང་ལོངས་སྤྱོད་པའི་
དབང་མེད་པ་དང༌། འབོ་དང་རྒྱ་མ་བྲེ་སྲང་སོགས་ལ་གཡོ་སྒྱུ་བྱས་པ་དེ་
དག་ནི་དམྱལ་བ་ཐིག་ནག་དང་བསྡུས་འཇོམས་སོགས་སུ་སྐྱེ་བ་དང༌།
བསྙེན་གནས་ཀྱི་སྡོམ་པ་སོགས་ཀྱི་བསླབ་བྱ་བཅས་ཁྲིམས་དང་འགལ་
བར་གྱུར་པ་དེ་དག་ནི་མེ་མ་མུར་གྱི་འོབས་དང་། རོ་མྱགས་ཀྱི་འདམ།
ཐལ་ཚན་གྱི་ཆུ་བོ་རབ་མེད་སོགས་སུ་སྐྱེ་བར་འགྱུར་བ་དང་། གཞན་ཡང་
གཙུག་ལག་ཁང་དང་མཆོད་རྟེན། དགེ་འདུན་གྱི་ཁྲི་དང་གདན་ཆ། དགེ་
འདུན་བྱོན་ལམ། ལྷ་ཁང་གི་ཀ་བ་སོགས་སྣབས་དང་མཆིལ་མ་ཁ་ལུད་
སོགས་ཀྱིས་མི་གཙང་བས་བསླད་པ་དེ་དག་ནི་ཉི་ཚེ་བའི་དམྱལ་བ་ལ།
རྩིག་པ་ལྟ་བུ་དང་། ཀ་བ་ལྟ་བུ། གྲལ་སྟན་ལྟ་བུ། ཕྱགས་མ་ལྟ་བུ། ཁྲིའུ་
ལྟ་བུ། ཐག་པ་ལྟ་བུ་སོགས་སུ་སྐྱེས་ཏེ། ཕར་ལྟར་སྣང་ལ་དེ་དག་གི་རྣམ་
པ་ལ། དོན་ལ་དམྱལ་བ་པའི་སེམས་ཅན་གྱི་གཟུགས་སུ་གྲུབ་སྟེ། དེ་དང་
དེའི་སྡུག་བསྔལ་མྱོང་དགོས་པ་སོགས་བསམ་གྱིས་མི་ཁྱབ་པ་ཞིག་སྟོན་པ་
སངས་རྒྱས་ཀྱིས་མདོ་སྡེ་དག་ལས་གསུངས་པས་མཚོན་དོན་ཙམ་གྱི་ཐམས་
ཅད་བཤད་ག་ལ་ནུས། དེ་ལྟ་བུའི་དགེ་སྡིག་གི་ལས་དེ་དག་ཐམས་ཅད་
ཚུར་བསྡུ་ན་མྱོང་བར་ངེས་པའི་ལས་དང༌། མྱོང་བར་མ་ངེས་པའི་ལས་
གཉིས་ཡོད་ལ། མྱོང་བར་ངེས་པའི་ལས་དེ་མཐོང་ཆོས་མྱོང་འགྱུར་དང་།
སྐྱེས་ནས་མྱོང་འགྱུར་དང༌། ལན་གྲངས་གཞན་ལ་མྱོང་འགྱུར་དང་གསུམ་
ཡིན་ལ། དེ་ལ་མཐོང་ཆོས་མྱོང་འགྱུར་ནི། དགེ་སྡིག་གི་ལས་གང་ཡིན་
ང་

ཤིན་ཏུ་དད་པ་དྲག་པོའམ། ཆགས་སྡང་དྲག་པོས་ཀུན་ནས་བསླང་སྟེ་
བསགས་པའམ། ཡང་ན་ཡོན་ཏན་གྱི་ཞིང་དཀོན་མཆོག་གསུམ་མམ།
ཕན་འདོགས་པའི་ཞིང་ཕ་དང་མ། གཉིས་ཀའི་ཞིང་མཁན་སློབ་སོགས་ལ་
བརྟེན་པའི་དགེ་སྡིག་གི་ལས་དེ་ཉིད་ཀྱི་འབྲས་བུའི་ཐོག་མ་ཚེ་འདི་ཉིད་ལ་
སྨིན་པའི་མགོ་ཚུགས་ཏེ་ཕྱི་མ་ཕན་ཆད་ཚེ་རབས་དུ་མའི་བར་དུ་མྱོང་བ་
ཡིན་ལ། སྐྱེས་ནས་མྱོང་འགྱུར་ནི་ལས་དེ་ཙམ་སྟོབས་ལྡན་མ་ཡིན་པ་དེ་
རང་ཉིད་འཆི་ཟིན་པའི་སྐྱེ་བ་ཕྱི་མ་ཕན་ཆད་མྱོང་བ་ཡིན་ཞིང་། ལན་
གྲངས་གཞན་ལ་མྱོང་འགྱུར་གྱི་དེ་ལས་ཀྱང་ལས་ཅུང་ཟད་སྟོབས་ཆུང་བ་
དེ་དག་ནི་སྐྱེ་བ་གསུམ་པ་ཕན་ཆད་ལ་ཅི་རིགས་མྱོང་བ་ལ་ཡིན་ཅིང༌།།
མྱོང་བར་མ་ངེས་པའི་ལས་ནི་ལས་ཧ་ཅང་དྲག་པོ་མ་ཡིན་པ་ཁ་ཅིག་སྐྱེ་བ་
ཕྱི་མ་རྣམས་སུ་ལས་དེ་ལ་འབྲས་བུ་སྨིན་པའི་རྐྱེན་གཞན་དང་འཕྲད་ན་
འབྲས་བུ་འབྱིན་ལ། མ་འཕྲད་ན་འབྲས་བུ་མི་འབྱིན་པ་ཡི་རིགས་ལ་གསུངས་
པ་ཡིན། དེས་ན་ད་ལྟ་རང་རེ་རྣམས་ལ་ཚེ་འདིར་ངན་སོང་དུ་སྐྱེ་བར་
འགྱུར་བའི་ལས་མི་དགེ་བ་དྲག་པོ་མེད་ཀྱང་སྐྱེ་བ་སྔ་མའི་ཚེ་རབས་ཐོག་
མེད་ནས་བསགས་པའི་ངན་སོང་དུ་སྐྱེ་འགྱུར་གྱི་ལན་གྲངས་གཞན་ལ་
མྱོང་འགྱུར་གྱི་ལས་བསམ་གྱིས་མི་ཁྱབ་པ་ཞིག་ཡོད་སྲིད་པ་ཡིན། ཚེ་འདི་
ལའང་སོ་སྐྱེ་ཕལ་ཆེ་བ་སུ་འདྲ་ཞིག་ཡིན་ཀྱང་ཕྱི་མ་ངན་སོང་དུ་སྐྱེ་བའི་
ལས་གཏན་ནས་བསགས་མེད་པ་དེའང་ཤིན་ཏུ་དཀོན་ཏེ། ཞི་བ་ལྷས།
བསྐལ་པ་སྟོང་དུ་བསགས་པ་ཡི། །སྦྱིན་དང་བདེ་གཤེགས་མཆོད་ལ་
སོགས། །ལེགས་སྤྱད་གང་ཡིན་དེ་དག་ཀྱང་། །ཁོང་ཁྲོ་གཅིག་གིས་འཇོམས་

པར་བྱེད། །ཅེས་སེམས་ལ་ཡུལ་སྐྱེས་བུ་དམ་པ་སོགས་ལ་མ་དད་པ་
སོགས་ཀྱི་ཁོང་ཁྲོ་དྲག་པོ་གཅིག་སྐྱེས་པ་ཙམ་ཞིག་གིས་བསྐལ་པ་དུ་མར་
བསགས་པའི་སྦྱིན་པ་བཏང་བ་ཚུལ་ཁྲིམས་སྲུང་བ་ལྟ་བུའི་དགེ་རྩ་ཐམས་
ཅད་འཇོམས་ནས་དམྱལ་བར་སྐྱེ་བར་གསུངས་པས། དེ་ཙམ་གྱི་མི་དགེ་
བ་དེ་ཙམ་བསགས་ཨི་ཡོད་ཕོ་མོ་སོ་སོས་རང་རྒྱུད་ལ་བསམ་བློ་རེ་བཏང་
ན་ཕྱི་མར་དམྱལ་བར་འགྲོ་དགོས་པ་ཨི་འདུག་ཧ་གོ་འོང་ཚོད་གདའ།
ལར་ལས་རྒྱུ་འབྲས་ཀྱི་ཚུལ་འདི་བསམ་གྱིས་མི་ཁྱབ་སྟེ། ཆོས་དགེ་བ་རྒྱ་
ཆེན་སྒྲུབ་པའི་གང་ཟག་འགའ་རེ་ལ་ཆོས་དགེ་བ་དེའི་འབྲས་བུ་ཚེ་འདི་ཡི་
ལུས་རྟེན་ལ་ཐོག་མར་སྨིན་ཏེ། ཚེ་ལ་བར་ཆད་དང་བྲལ་ནས་ཚེ་རིང༌།
དེའི་ངང་ནས་དགེ་བ་འགྲུབ། ལུས་ལ་ན་ནད་སོགས་དང་བྲལ། ཟས་གོས་
སོགས་མཐུན་རྐྱེན་ཚང༌། ཅི་བསམ་པ་འགྲུབ་པ་སོགས་ཀྱང་དུ་མ་ཡོད་པ་
དང༌། ཡང་ཆོས་སྟོབས་ཆེན་སྒྲུབ་པའི་གང་ཟག་འགའ་རེ་ལ་ནི། སྐྱེ་བ་སྔ་
མ་རྣམས་སུ་བསགས་པའི་ལན་གྲངས་གཞན་ལ་མྱོང་འགྱུར་གྱི་ངན་སོང་
གསུམ་དུ་སྐྱེ་འགྱུར་གྱི་ལས་ངན་ཐམས་ཅད། དགེ་བ་དེའི་སྟོབས་ཀྱིས་
ལུས་རྟེན་འདི་ཡི་ཐོག་ཏུ་འདྲེན་ཏེ། ངན་སོང་གི་སྡུག་བསྔལ་དེ་མི་ཡི་ན་ཚ་
ཟུག་གཟེར་སོགས་སྡུག་བསྔལ་གྱིས་ཡུན་རིང་ཙམ་ཐེབས་པས་ལས་ངན་
དེ་བྱུང་བ་སོགས་ཅི་རིགས་ཡོད་པ་ལ། དེ་ལྟ་བུ་ནི་གང་ཟག་ཆོས་པ་དེ་ཕྱི་
མ་ལ་མཐོ་རིས་དང་། ཡང་ན་དག་པའི་ཞིང་ཁམས་སོགས་སུ་འགྲོ་ངེས་ཀྱི་
རྟགས་ཡིན་གསུངས། དེས་ན་ཆོས་སྒྲུབ་པའི་དུས་སུ་མི་འདོད་པ་བྱུང་ན་
ཡི་ཆད་དང་འཁང་ར་མི་བྱ་སྟེ་ལས་སྒྲིབ་སྦྱོང་བའི་གྲོགས་སུ་བྱུང་བ་འདྲ།

དེ་བཞིན་ཏུ་སྡིག་པ་ཁོ་ན་བྱེད་པའི་གང་ཟག་འགའ་རེ་ལ་ནི་སྡིག་པའི་
འབྲས་བུ་སྔོན་མ་ཚེ་འདི་ཡི་ལུས་རྟེན་ལ་སྨིན་པར་ཡང་དུ་མ་ཡོད་ཅིང་།
འགའ་ཞིག་ནི་སྡིག་པ་སྟོབས་ཆེན་དུ་མ་བྱས་པས་འཆི་ཟིན་མ་ཐག་ཏུ་
དམྱལ་བར་སྐྱེ་ངེས་ཅན་ཡིན་པ་ལ་སྐྱེ་བ་སྔོན་མ་རྣམས་སུ་ད་དུང་མཐོ་
རིས་ལྷ་མིའི་ལུས་རྟེན་གཞན་ལ་མྱོང་བའི་ལས་ཀྱི་འཕྲོ་ཅུང་ཟད་ཡོད་པ་
ཐམས་ཅད། སྡིག་པའི་སྟོབས་ཀྱིས་ལུས་རྟེན་འདི་ཉིད་ཀྱི་སྟེང་དུ་འདྲེན་ཏེ་
མ་ཤིའི་བར་དུ་སྡིག་ཅན་གྱིས་བསམ་དོན་ཐམས་ཅད་འགྲུབ་སྟེ། ལུས་
སེམས་ལ་བདེ་བ་ཁོ་ན་མྱོང་བར་འགྱུར་བའང་དུ་མ་ཡོད་ཅིང་དེ་ནི་སྡིག་
ཅན་འཆི་མ་ཐག་དམྱལ་བ་ལ་འགྲོ་བའི་རྟགས་ཁོ་ན་ཡིན་པར་གསུངས་
པས། དེས་ན་མཐོ་རིས་མིའི་རིགས་སུ་སྐྱེས་ཙམ་ལ་འདྲ་ཡང་ཁྱིམ་གཅིག་
གི་བཟའ་ཚང་དང་ཕ་མ་གཅིག་གིས་བུ་རྒྱུད་སོགས་ལའང་འདྲ་མིན་དུ་མ་
བྱུང་བ་ཐམས་ཅད་ལས་ལ་བརྟེན་ནས་བྱུང་བ་ཁོ་ན་ཡིན་པས་ལས་འབྲས་
ལ་ཡིད་མ་ཆེས་པའི་སྒོ་ནས་སྐུར་འདེབས་དང་ཁྱད་གསོད་གཏན་ནས་རུང་
བ་མ་ཡིན་པ་རྒྱལ་བ་ཡང་དག་པར་རྫོགས་པའི་སངས་རྒྱས་ཀྱིས་མདོ་སྡེ་
ལས་གསུངས་སོ། ༈ །བཞི་པ་འཁོར་བའི་ཉེས་དམིགས་ལ་བསམ་པ་ནི།
དེ་ལྟར་གོང་དུ་བཤད་པ་དེ་དག་གི་ཚུལ་ལ་བློ་ཅུང་ཟད་ཁ་ཕྱོགས་ཏེ་ཡང་
ཡང་སེམས་པ་ན། དལ་འབྱོར་གྱི་མི་ལུས་འདི་རྙེད་པར་དཀའ་བ་རགས་
རིམ་ཙམ་མོ། །འཆི་བ་མི་རྟག་པ་ཡིན་པ་ཡང་ཧ་ལམ་ཤེས། ལས་རྒྱུ་འབྲས་
འདི་བསླུ་བ་མེད་པའི་ཚུལ་ལ་ཡིད་ཆེས་ཅུང་ཟད་སྐྱེས་ནས། མི་སྐྱ་ཕོ་མོ་
ཕལ་ཆེར་ནས་ད་ནི་ཚེ་འདི་སྣང་གི་བྱ་བའི་འདུན་མ་ལ་སྙིང་པོ་ཆེ་བར་མི་

འདུག །དལ་འབྱོར་གྱི་ལུས་ཐོབ་པའི་དོན་པོ་རང་ཉིད་འཆི་བའི་དུས་ན་
ངན་སོང་གི་གནས་སུ་མི་སྐྱེ་བ་ཞིག་ཙམ་དང༌། ཕྱི་མ་ལ་མཐོ་རིས་ལྷ་དང་
མིའི་གནས་སུ་སྐྱེས་ཏེ་ཚེ་རིང་བ་དང་ནད་མེད་པ་ལོངས་སྤྱོད་ཆེ་བ་སོགས་
ཕུན་སུམ་ཚོགས་པ་རེ་བྱུང་ན་དེ་མཆོག་ཏུ་གྱུར་པ་ཡིན་འདུག་པས། དེ་ཐོབ་
པའི་ཆེད་དུ་རང་གིས་དགེ་སྒྲུབ་སྡིག་སྤོང་ཅུང་ཟད་རེ་ཐོན་ན་དེ་ཡིན་སྙམ་
པ་ལྟ་བུའི་བསམ་པས་ཀུན་ནས་བསླངས་ཏེ་ཕྱག་བསྐོར་སྒྲིབ་སྦྱོང་། ཁ་ཏོན་
བཟླས་བརྗོད་སོགས་དགེ་བ་སྤྱི་དང་ཁྱད་པར་སྨྱུང་གནས་ཆ་རེ་ཙམ་གྱི་
དགེ་བ་རེ་འགྲུབ་པ་དེ་ཡང་བསམ་པ་དེ་ལྟ་བུ་ཞིག་གིས་ཀུན་ནས་བསླངས་ཏེ་
སྒྲུབ་ན་དེའང་ཀུན་སློང་གི་བསམ་པ་མ་དག་པ་འཁོར་བ་ལ་ཞེན་པའི་བློ་
ཡིན་པས་དེའི་སྒོ་ནས་དགེ་བ་གང་སྒྲུབ་ཐམས་ཅད་ཚོགས་ཤིན་ཏུ་ཆུང་
ཞིང་། མཐར་ནམ་ཞིག་ན་དགེ་བ་རང་ཉིད་ཟད་ནས་མེད་པར་འགྱུར་ཏེ་
ཡང་ངན་སོང་དུ་སྐྱེ་བ་ཡིན་པས། དེས་ན་མཐོ་རིས་ལྷ་མིའི་བདེ་འབྲས་
སོགས་འཁོར་བ་ལ་ཞེན་པ་སྤོང་སྟེ་དགེ་བ་གང་འགྲུབ་ཐམས་ཅད་ཐར་
པའི་ལམ་ཁོ་ན་ཉིད་དུ་འགྲོ་བར་བྱེད་པ་ལ་ཐོག་མར་འཁོར་བའི་ཉེས་
དམིགས་འདི་ཤེས་དགོས་པ་ཡིན་ཞིང་། དེ་སྟོན་པ་ལ་འདི་ལྟར་ཁམས་
གསུམ་འཁོར་བའི་གནས་རིས་ལྷ་དང་མི་དང་ལྷ་མ་ཡིན་དང་མཐོ་རིས་
གསུམ། དུད་འགྲོ་དང་ཡི་དྭགས་དང་དམྱལ་བ་དང་ངན་སོང་གསུམ་སྟེ།
དེ་དག་བསྡོམས་པའི་འགྲོ་བ་རིགས་དྲུག་གི་གནས་རིས་མཐོ་དམན་བར་
མ་གང་དུ་སྐྱེས་ཀྱང་ཁྱབ་པ་འདུ་བྱེད་ཀྱི་སྡུག་བསྔལ། འགྱུར་བའི་སྡུག་
བསྔལ། སྡུག་བསྔལ་གྱི་སྡུག་བསྔལ་ཏེ་སྡུག་བསྔལ་གསུམ་པོ་ཅི་རིགས་
39

པས་སྡུག་བསྔལ་བར་འགྱུར་བ་ཁོ་ནས་དུས་འདའ་བ་ལས་བདེ་བ་གཏན་
ནས་དོན་ལ་མེད་པ་སྟེ། དེ་ཡང་མདོ་ལས། དམྱལ་བ་རྣམས་ནི་དམྱལ་མེས་
ཉམས། །ཡི་དྭགས་བཀྲེས་ཤིང་སྐོམ་པས་ཉམས། །དུད་འགྲོ་བླུན་ཞིང་
རྨོངས་པས་ཉམས། །མི་རྣམས་འཚོ་བ་ཐུང་བས་ཉམས། །ལྷ་རྣམས་བག་
མེད་པ་ཡིས་ཉམས། །འཁོར་བ་ཁབ་ཀྱི་རྩེ་ཙམ་ལ། །བདེ་བ་ནམ་ཡང་ཡོད་
མ་ཡིན། །ཞེས་གསུངས་པ་ལྟར། །དམྱལ་བ་ལ་ཚ་དམྱལ་བརྒྱད། གྲང་
དམྱལ་བརྒྱད། ཉེ་འཁོར་བ་དང་ཉི་ཚེ་བ་སྟེ་རིས་བཅོ་བརྒྱད་ཡོད་པ་ལས།
དེ་ལ་ཚ་དམྱལ་བརྒྱད་ནི། ཡང་སོས་ཐིག་ནག་བསྡུས་འཇོམས་ངུ་འབོད་དུ་
འབོད་ཆེན་པོ་ཚ་བ་རབ་ཚ་མནར་མེད་དང་བརྒྱད་ཡིན་ལ། དེ་བརྒྱད་པོ་
གང་དུ་སྐྱེ་བའི་གནས་རིས་ཀྱི་འོག་ཐམས་ཅད་ལྕགས་བསྲེགས་ཀྱི་ས་གཞི་
ལ་མེ་ལྕེ་ཁྲུ་གང་རེ་ཙམ་རྟག་ཏུ་འབར་བ་དང༌། ཕྱི་རོལ་ཐམས་ཅད་ལྕགས་
བསྲེགས་ཀྱི་ར་བས་བསྐོར་བ་ལ། སོ་སོའི་སྡུག་བསྔལ་ནི། དམྱལ་བ་ཡང་
སོས་པ་ནི་རང་གི་ལག་ཏུ་གང་ཡོད་ཐམས་ཅད་མཚོན་ཆ་ཁོ་ན་དང་ཐད་
ཀར་གང་སྣང་ཐམས་ཅད་དགྲ་བོའི་འདུ་ཤེས་ཀྱིས་ཕན་ཚུན་གསོད་རེས་
ཁོ་ནར་བྱེད་པ་དང་། དམྱལ་སྲུང་ལས་མཁན་རྣམས་ཀྱིས་རལ་གྲི་མེ་འབར་
བ་སོགས་ཀྱིས་ལུས་དུམ་བུ་ཁྲི་དང་འབུམ་གྱི་བར་དུ་གཅོད་ཅིང་སྡུག་
བསྔལ་བས་གཟིར་ཏེ་སེམས་ཅུང་ཟད་མི་དྲན་པ་བརྒྱལ་བ་དང་ཤི་བ་ལྟ་
བུར་གྱུར་པ་ན་ལུས་ལ་རླུང་ཅུང་ཟད་ཕོག་པའི་རྐྱེན་བྱས་ཏེ། ལུས་དུམ་
ཚུར་འབྱར་ཞིང་ནམ་མཁའ་ནས་ཡང་སོས་པར་གྱུར་ཅིག་ཙམ་པའི་སྒྲ་ཞིག་
གྲག་པ་དང་མཉམ་དུ་སླར་ཡང་དྲན་པའི་སེམས་རྙེད་ནས་སོས་ཟིན་པ་
40

དང་ཡང་སྔ་མ་ཁོ་ན་ལྟར་སྡུག་བསྔལ་བའི་སྒོ་ནས་ཉིན་མོ་རེ་དང་མཚན་མོ་
རེ་རེའི་ཚེ། ལན་ཁྲི་རེ་མར་འཆི་ཞིང་ལན་ཁྲི་རེ་ཡར་སོས་པའི་སྡུག་བསྔལ་
མྱོང་བ་དང༌། དམྱལ་བ་ཐིག་ནག་པ་ནི། དམྱལ་སྲུང་རྣམས་ཀྱིས་ལུས་ལ་
ཐིག་ནག་པོ་བཞིའམ། བརྒྱད་དམ་བཅུ་དྲུག་ལ་སོགས་པ་བཏབ་ནས།
སོག་ལེ་འབར་བས་དཔེར་ན་ཤིང་མཁན་གྱིས་ཤིང་ལ་ཇི་ལྟར་བྱ་བ་བཞིན་
དུ། ལུས་ཀྱི་གཡས་ནས་གཡོན། མདུན་ནས་རྒྱབ་ཏུ། སྤྱི་བོ་གཤང་ལམ་
གྱི་བར་རམ། རྐང་མཐིལ་གྱི་བར་དུ་དྲ་བར་བྱེད་པ་སོགས་ཀྱིས་ཤིན་ཏུ་མི་
བཟོད་པའི་སྡུག་བསྔལ་མྱོང་དགོས་པ་དང༌། དམྱལ་བ་བསྡུས་འཇོམས་པ་
ནི། རི་བོ་ཆེན་པོ་གཡག་གི་མགོ་ཅན་ནམ། ཤ་བའམ། གནའ་བ། རྒོ་བ།
གཅན་གཟན། ར་ལུག་སོགས་གང་རུང་གི་མགོ་བོ་མེ་འབར་བ་ཅན་གྱི་
བར་དུ་ལུས་འཚིར་ནས་ཁ་སྣ་བཤང་ལམ་སོགས་བུ་གའི་སྒོ་དགུ་ནས་
ཁྲག་དམར་ཉིལ་གྱིས་འབྱུང་བར་བྱེད་པ་དང༌། ཡང་ལྕགས་བསྲེགས་ཀྱི་
ཕ་བོང་གི་སྟེང་དུ་བཞག་སྟེ། དམྱལ་སྲུང་རྣམས་ཀྱིས་ཐོ་བ་མེ་འབར་བས་
བརྡུང་བ་དང་། ཡང་ལྕགས་བསྲེགས་ཀྱི་གཏུན་ཁུང་ནང་དུ་ལྕགས་བསྲེགས་
ཀྱི་གཏུན་བུས་བརྡུང་བར་བྱེད་པ་སོགས་ཀྱིས་སྡུག་བསྔལ་དྲག་པོ་མྱོང་
དགོས་པ་དང༌། དམྱལ་བ་ངུ་འབོད་པ་ནི། ལྕགས་བསྲེགས་ཀྱི་ཁང་པ་མེ་
འབར་བའི་ནང་དུ་ཆུད་དེ་རང་གི་ལུས་དང་བཅས་པ་ལས་མེ་འབར་ཞིང་
ངུ་འབོད་ཀྱི་སྒྲ་ཆེན་པོ་སྒྲོགས་པའི་སྒོ་ནས་སྡུག་བསྔལ་མྱོང་དགོས་པ་དང་།
ངུ་འབོད་ཆེན་པོ་ནི། ལྕགས་བསྲེགས་ཀྱི་ཁང་པ་ཉིས་རིམ་གྱི་ནང་དུ་ལུས་
ལས་མེ་འབར་ཞིང་ངུ་འབོད་ཆེན་པོ་བྱེད་དེ་སྔ་མ་ལས་སྡུག་བསྔལ་ཉིས་

འགྱུར་ཙམ་གྱིས་ཆེ་བར་མྱོང་དགོས་པ་དང༌། ཚ་བའི་དམྱལ་བ་པ་ནི།
ལྕགས་བསྲེགས་ཀྱི་ཁྲུ་བའི་སྣོད་ཆེན་པོའི་ནང་དུ་ལྕགས་ཞུན་དང་ཟངས་
ཞུན་གྱི་ཆུ་ཚན་དུ་ཉ་བཞིན་བཙོ་བ་དང༌། ཡང་ལྕགས་ཀྱི་གསལ་ཤིང་མེ་
འབར་བ་བཤང་ལམ་ནས་ཡར་སྤྱི་བོའི་བར་དུ་བཙུགས་པས། ལུས་ཀྱི་བུ་
ག་དང་བ་སྤུའི་སྒོ་རྣམས་ནས་དུ་བ་དང་མེ་ལྕེ་འབྱུང་བ་དང་། ཡང་ལྕགས་
བསྲེགས་ཀྱི་ལེབ་མོ་ཆེན་པོ་དང་ལུས་མཉམ་དུ་དྲིལ་བར་བྱེད་པ་སོགས་
ཀྱིས་སྡུག་བསྔལ་ཆེན་པོ་མྱོང་དགོས་པ་དང༌། རབ་ཏུ་ཚ་བའི་དམྱལ་བ་ནི།
ལྕགས་ཀྱི་གསལ་ཤིང་རྩེ་གསུམ་པ་ཅན་མེ་འབར་བ་བཤང་ལམ་དང་རྐང་
མཐིལ་གཉིས་ནས་ཡར་བཙུགས་ཏེ། སྤྱི་བོ་དང་ཕྲག་མགོ་གཉིས་ནས་ཐོན་
ཞིང་ཁ་སྣ་སོགས་ལུས་ཀྱི་བུ་ག་ཐམས་ཅད་ནས་མེ་ལྕེ་དང་དུ་བ་དྲག་ཏུ་
འབྱུང་བ་དང༌། ཡང་ཟངས་མོ་ཆེ་ཆེན་པོའི་ནང་དུ་འགྱུར་བྱེད་ཀྱི་ཆུ་ཚན་
གྱིས་འབྲས་བཞིན་དུ་བཙོས་ཏེ་ཀེང་རུས་དཀར་སིང་གི་རྣམ་པ་ཙམ་ཞིག་
ལུས་པ་ན། ལས་མཁན་རྣམས་ཀྱིས་ལྕགས་བསྲེགས་ཀྱི་ས་གཞིའི་སྟེང་དུ་
བྱོས་པ་ན་སླར་ཡང་ཤ་དང་པགས་པ་ཐམས་ཅད་ཡར་སོས་པས་ཡང་སྔ་མ་
བཞིན་བཙོ་བར་བྱེད་པ་སོགས་ཀྱིས་སྡུག་བསྔལ་མི་བཟོད་པ་མྱོང་དགོས་
པ་དང༌། དམྱལ་བ་མནར་མེད་པ་ནི། ལྕགས་བསྲེགས་པའི་སོལ་ཕུང་མེ་
འབར་བའི་དབུས་སུ་ཆུད་དེ་སྲེག་པར་བྱེད་པ་ལ་ཕྱི་ནས་སྡུག་སྐད་འདོན་
པའི་སྒྲ་ཡིས་སེམས་ཅན་དེ་ཡོད་པར་ཤེས་པ་དང༌། ཡང་ལུས་ལ་ལྕགས་
བསྲེགས་ཀྱི་བྱེ་མ་མེ་འབར་བ་དུ་མ་བྲབ་པ་དང༌། ལྕགས་བསྲེགས་ཀྱི་རི་
བོ་ཆེན་པོ་ལ་ཡར་མར་བབ་འཛེག་བྱེད་དུ་བཅུག་པ་དང་། ཁ་ནས་ལྕེ་ཕྱུང་

སྟེ་ལྕགས་བསྲེགས་ཀྱི་ས་གཞི་ལ་བརྒྱངས་ཏེ་ལྕགས་ཕུར་བརྒྱ་སྟོང་མང་
པོས་འཛེར་ནས་ཉེར་འཁུམ་མེད་པར་བྱེད་པ་དང༌། ལྕགས་བསྲེགས་ཀྱི་
ས་གཞི་ལ་གན་རྐྱལ་དུ་བཞག་སྟེ་ལྕགས་བསྲེགས་ཀྱི་སྐམ་པས་ཁ་ཕྱེ་ནས་
ཁ་ནས་མར་ལྕགས་ཀྱི་ཐོ་ལུམ་མེ་འབར་བ་བཅུག་པ་དང༌། ཟངས་ཞུན་
དང་ལྕགས་ཞུན་ཁོལ་མ་བླུགས་ཏེ། ཁ་དང་ལྐོག་མ་དང་ནང་ཁྲོལ་ཐམས་
ཅད་ཚིག་སྟེ་བཤང་ལམ་སོགས་ནས་མར་བྱུང་བའི་ཚོར་བ་སྡུག་བསྔལ་
དྲག་པོ་ལས་ངན་མ་ཟད་བར་དུ་ཤིན་ཏུ་ཡུན་རིང་པོར་མྱོང་དགོས་པར་
གསུངས། ཉེ་འཁོར་བའི་དམྱལ་བ་པ་ནི། གོང་དུ་བསྟན་པའི་ཚ་དམྱལ་
བརྒྱད་པོ་རེ་རེའི་ཕྱོགས་རེ་རེ་ལ་བཞི་བཞི་སྟེ་བཅུ་དྲུག་རེ་ཡོད་པ་དེ་ཡང་
མེ་མ་མུར་གྱི་འོབ་ཏུ་པུས་མོ་ནུབ་ཙམ་ཡོད་པ་དེ་ན་གནས་བཟང་པོ་འདུག་
སྙམ་པས་འགྲོ་བ་ན། རྐང་པ་མར་ས་ལ་འཇོག་པ་ཙམ་ན་ཤ་ལྤགས་ཐམས་
ཅད་ཚིག་ཟིན་ཅིང་ཡར་འདེགས་པ་ན་ཤ་ལྤགས་སླར་ཡང་སྐྱེ་བར་འགྱུར་
བ་སོགས་ཐར་དུས་མེད་པའི་སྡུག་བསྔལ་མྱོང་དགོས་པ་དང༌། རོ་མྱགས་
ཀྱི་འདམ་ཞེས་པ་རོ་དང་བཤང་གཅི་སོགས་ཀྱི་འདམ་རྐེད་ནུབ་ཙམ་དུ་
ཡོད་པ་དྲི་ཤིན་ཏུ་ང་བའི་རང་བཞིན་ཅན་དུ་ཟུག་པ་ན་སྲིན་བུ་མཆུ་རྣོན་
སོགས་ཀྱིས་རུས་པ་དང་རྐང་གི་བར་འབིག་སྟེ་ཟ་བ་སོགས་ཀྱི་སྡུག་
བསྔལ་མྱོང་དགོས་པ་དང༌། སྤུ་གྲིས་གཏམས་པའི་ལམ་དང༌། རལ་གྲི་ལོ་
མའི་ནགས་ཚལ་རྣམས་སུ་སྤང་ལྗོངས་དང་ནགས་ཚལ་ཡིད་འོང་དུ་འཁྲུལ་
ཏེ་སོང་བ་ན་ལུས་ཐམས་ཅད་སྤུ་གྲིས་གཏུབ་ཅིང་རལ་གྲིས་གཅོད་པར་
བྱེད་པ་དང་ས་ལ་འགྱེལ་ནས་དམྱལ་བའི་ཁྱི་སྲེ་བོ་འཇིགས་ཤིང་ཡ་ང་བ་
A3

རྣམས་ཀྱིས་ཤ་གཅོད་ཅིང་ཟ་བར་བྱེད་པའི་སྡུག་བསྔལ་དང༌། ཤལ་མ་རི་
ཡི་ནགས་ལྕགས་ཀྱི་ཚེར་མ་སོར་བཅུ་དྲུག་ཙམ་ཡོད་པ་ཅན་གྱི་རི་བོ་དེ་ལ་
ཡར་མར་འབབ་འཛེགས་བྱེད་དགོས་པ་ན་ལུས་ཐམས་ཅད་འབིགས་ཤིང་
ཁྭ་ཏ་ལྕགས་མཆུ་ཅན་སོགས་ཀྱིས་མིག་དང་ལྕེ་སོགས་བྲུས་ཏེ་ཟ་བར་
བྱེད་པ་སོགས་ཀྱིས་སྡུག་བསྔལ་ཚད་མེད་པ་མྱོང་དགོས་པ་དང༌། ཐལ་
ཚན་གྱི་ཆུ་བོ་རབ་མེད་པ་སྟེ་འགྱུར་བྱེད་ཀྱི་ཆུ་ཁོལ་མས་གང་བ་སྤྱི་བོ་མན་
ཆད་ནུབ་པ་ཙམ་གྱི་ནང་དུ་ལྷུང་སྟེ། འགྲམ་གཉིས་ནས་དམྱལ་སྲུང་རྣམས་
ཀྱིས་བཀག་ནས་ཤིན་ཏུ་མི་བཟོད་པའི་སྡུག་བསྔལ་དྲག་པོ་མྱོང་དགོས་པ་
སྟེ། ཚ་དམྱལ་བརྒྱད་པོ། ཐམས་ཅད་ཀྱི་ཤར་ལ་སོགས་པའི་ཕྱོགས་རེ་རེ་
ན་དེ་འདྲ་བའི་ཉེ་འཁོར་བའི་དམྱལ་གནས་ཚང་བ་རེ་ཡོད་པ་ལ་དེར་སྐྱེས་
པའི་སེམས་ཅན་དེས་དེ་ཐམས་ཅད་མྱོང་དགོས་པར་གསུངས། དམྱལ་བ་
གྲང་དམྱལ་པ་ནི། གང་དུ་སྐྱེ་བའི་གནས་ལ་འོག་ཐམས་ཅད་འཁྱགས་
རོམ་གྱི་ཐང་དང་ངོས་ཐམས་ཅད་གངས་རིས་བསྐོར་བ། སྟེང་ནས་དུས་
ཀུན་ཏུ་ཁ་བ་འབབ་པ། ཉི་མ་དང་ཟླ་བའི་སྣང་བ་མེད་པ། ལུས་གཅེར་བུ་
ཤིན་ཏུ་གཞོན་ཤ་ཅན་དུ་སྐྱེས་པ་སྟེ། དེ་ལ་གྲང་དམྱལ་བརྒྱད་ནི་རིམ་པ་
བཞིན་ལུས་ཤིན་ཏུ་གྲང་འཁྱགས་ཀྱིས་ཉེན་ཏེ་ཆུ་བུར་གྲངས་མེད་པར་
འབྱུང་བ་དང༌། ཤིན་ཏུ་གྲང་ནས་ཆུ་བུར་རྡོལ་བ་དང༌། གྲང་ནས་ཁ་ཡི་སོ་
ཐམ་ཐམ་རྡེབ་པ་དང༌། གྲང་བ་མ་བཟོད་པའི་སྡུག་སྐད་འདོན་ཏེ། ཨ་ཆུ་
ཟེར་བ་དང༌། ཀྱེ་མ་ཀྱི་ཧུད་ཟེར་བ་དང༌། ཨུཏྤལ་ལྟར་ལུས་དུམ་བུ་ལྔའམ་
དྲུག་སོགས་གས་པ་དང༌། པདྨ་ལྟར་གས་པ་སྟེ་ལུས་དུམ་བུ་བཅུའམ་དེ་

ལས་ལྷག་པར་གས་པ་དང༌། པདྨ་ལྟར་ཆེར་གས་པ་ནི། ལུས་ཤིན་ཏུ་གྲང་
བས་དུམ་བུ་བརྒྱ་དང་སྟོང་སོགས་གས་ཏེ་གློ་སྙིང་ནང་ཁྲོལ་རྣམས་ཕྱིར་
ཐོན་པ་སྟེ། དེ་དག་སྔ་མ་སྔ་མ་ལས་ཕྱི་མ་ཕྱི་མ་རྣམས་སྡུག་བསྔལ་ཉི་ཤུའི་
འགྱུར་གྱིས་ཆེ་བ་དང༌། དེ་དག་ཏུ་སྐྱེ་བའི་རྒྱུ་ནི། སྐུ་གསུང་ཐུགས་རྟེན་གྱི་
ན་བཟའ་བཤུས་པ་དང༌། སེམས་ཅན་གཞན་གྱི་གོས་སོགས་བཤུས་པ་
དང༌། ཤིག་སྲོ་སོགས་སེམས་ཅན་གཞན་གྲང་བའི་སར་དོར་བ་སོགས་
དང་ཕ་མ་དང་ནད་པ་སོགས་ཀྱི་གོས་བཤུས་པ་སོགས་ཀྱི་ལས་ལས་སྐྱེ་
བར་གསུངས། ཉི་ཚེ་བའི་དམྱལ་བ་པ་ནི། གནས་ལ་ངེས་པ་མེད་པ་མྱ་
ངམ་གྱི་ཐང་ཆེན་པོ་དང་། རྒྱ་མཚོ་ཆེན་པོའི་འགྲམ་སོགས་ལ་མང་ཉུང་ཅི་
རིགས་གནས་ཤིང་སྡུག་བསྔལ་ལའང་ངོས་བཟུང་མེད་པ་ཉིན་བདེ་ལ་
མཚན་མོ་དམྱལ་བ་མྱོང་དགོས་པ་དང༌། མཚན་བདེ་ལ་ཉིན་མོ་དམྱལ་བ་
མྱོང་དགོས་པ་སོགས་བསམ་གྱིས་མི་ཁྱབ་པ་ཞིག་ཡོད་པར་གསུངས། ཡི་
དྭགས་ལ་བྱིངས་ན་གནས་པ་ནི། ཡི་དྭགས་ཀྱི་རྒྱལ་ཁབ་ཏུ་རིགས་མི་འདྲ་
བ་སུམ་ཅུ་རྩ་དྲུག་ཙམ་ཡོད་པ་ལས་ཚུར་བསྡུ་ན། ཕྱི་ཡི་སྒྲིབ་པ་ཅན་དང་།
ནང་གི་སྒྲིབ་པ་ཅན་དང༌། ཟས་སྐོམ་གྱི་སྒྲིབ་པ་ཅན་ཏེ་རྣམ་པ་གསུམ་
ལས། ཕྱི་ཡི་སྒྲིབ་པ་ཅན་ནི། ཤིན་ཏུ་བཀྲེས་ཤིང་སྐོམ་པས་ཉེས་པ་ན་རྒྱང་
རིང་པོ་ནས་ཆུ་དང་འབྲས་བུ་ཅན་གྱི་ཤིང་སོགས་མཐོང་སྟེ་དེར་རྒྱུག་པ་ན་
སྐྱེས་བུ་འཇིགས་སུ་རུང་བ་མཚོན་ཆ་ཐོགས་པ་དུ་མས་སྲུང་ཞིང་ཆུ་དང༌
ཤིང་སོགས་རྣག་ཁྲག་དང་མཚོན་ཆ་སོགས་སུ་འགྱུར་ཏེ་ལོངས་སྤྱོད་པའི་
དབང་མེད་པ་དང༌། ནང་གི་སྒྲིབ་པ་ཅན་ནི། ཡི་དྭགས་ཀྱི་མགོ་བོ་རི་རབ་

ཙམ། ལྟོ་བ་ནི་ཡུལ་ལྗོངས་ཙམ། མགྲིན་པ་ནི་འཇག་མ་ཙམ། ཡན་ལག་
ནི་རྩི་ཐུར་ཙམ། ཁ་ནི་ཁབ་ཀྱི་མིག་ཙམ་མ་གཏོགས་མེད་པར། ཟས་ངན་
མི་གཙང་བ་ཅུང་ཟད་རེ་རྙེད་ཀྱང་ཁ་དང་མགྲིན་པ་ནས་མར་ལྟོ་བའི་ནང་
དུ་འགྲོ་བའི་སྐལ་བ་མེད་པ་དང་། ཟས་སྐོམ་གྱི་སྒྲིབ་པ་ཅན་ནི། མེ་ལྕེའི་ཕྲེང་
བ་ཟ་དགོས་ཤིང་དེས་རང་གི་ལུས་ཀྱི་ཕྱི་ནང་ཐམས་ཅད་ཚིག་པ་དང༌།
ཡང་ཟས་བཟང་པོ་རྙེད་ཀྱང་ཟ་མི་ཕོད་པ་དང༌། ཟས་ངན་སྣབས་དང་མཆིལ་
མ་སོགས་དང་རང་གི་སྐེ་ཡི་ལྦ་བ་རྟོལ་བའི་རྣག་ཁྲག་དང༌། མི་གཙང་བ་
རང་གི་བཤང་གཅི་སོགས་ལ་སྤྱོད་དགོས་ཤིང་། དེ་དག་ཅུང་ཟད་ལྟོ་བའི་
ནང་ལ་སླེབས་ཙ་ན་དེ་ལ་ལྟོ་བའི་ནང་ནས་མེ་འབར་ཞིང་ཁ་སྣ་སོགས་
ནས་མེ་ལྕེ་དང་དུ་བ་དྲག་ཏུ་འབྱུང་བ་སོགས་ཀྱིས་ཤིན་ཏུ་མི་བཟོད་པའི་
སྡུག་བསྔལ་མྱོང་དགོས་པ་དང༌། ཁ་འཐོར་གྱི་ཡི་དྭགས་ཀྱིས་མཐོ་རིས་ཀྱི་
གནས་རྣམས་སུ་གཞན་གྱི་སྲོག་དང་ཤ་ཁྲག་སོགས་ལ་སྤྱོད་པར་བྱེད་པ་དུ་
མ་ཡོད་པར་གསུངས། དུད་འགྲོ་ལ་བྱིངས་ན་གནས་པ་ནི་གཙོ་བོ་ཕྱི་ཡི་རྒྱ་
མཚོ་ཆེན་པོའི་ནང་དུ་ཆང་ངར་མའི་སྦང་མ་བཞིན་དུ་གཞན་ཤི་བའི་རོ་
རུལ་དང་རང་གཞན་གྱི་བཤང་གཅི་སོགས་དང་མཉམ་དུ་གནས་དགོས་པ་
དང༌། གནས་ལ་ངེས་པ་མེད་ཅིང་དུད་འགྲོ་ཆེན་པོ་རྣམས་ལུས་ཤིན་ཏུ་ཆེ་
བས་སྲུང་མ་ནུས་ཏེ། དེའི་ལུས་ལ་དུད་འགྲོ་ཆུང་ངུ་གྲངས་མེད་པས་ཁ་
བཙུགས་ཏེ་དུས་ཀུན་ཏུ་ཟ་བར་བྱེད་པ་དང༌། དུད་འགྲོ་ཆེན་པོ་ཆུ་སྲིན་
སོགས་ཀྱིས་ཆུང་བ་གྲངས་མེད་པ་ཁ་ནས་གསོན་མིད་བྱས་ནས་ཟ་བར་
བྱེད་པ་དང༌། དུང་ལ་སོགས་པས་ཆུ་སྲིན་སོགས་ཀྱི་ལུས་ཐལ་བྱུང་དུ་

འབིག་པར་བྱེད་པ་དང་། ཀླུ་རྣམས་ལ་བྱེ་ཚན་གྱི་ཆར་བབས་པས་ལུས་ཀྱི་
ཤ་ལྤགས་ཐམས་ཅད་ཚིག་པར་བྱེད་པ་དང་། བྱ་མཁའ་ལྡིང་གིས་ཟ་བར་
བྱེད་པ་སོགས་ཀྱིས་སྡུག་བསྔལ་ཚད་མེད་པ་ཡོད་ལ། ཁ་འཐོར་གྱི་དུད་
འགྲོ་ལ་རི་དྭགས། གཅན་གཟན། བྱ་རིགས། གཡུང་དྭགས་སྒོ་ཟོག །འབུ་
སྲིན་སོགས་མཐོ་རིས་ཀྱི་གནས་ན་ཡོད་པ་འདི་དག་ཡང་གཅིག་གིས་
གཅིག་ལ་གསོད་ཅིང་ཟ་བར་བྱེད་པ་ཁོ་ན་ཡིན་པ་དང༌། མི་ལ་སོགས་
པས་ཀྱང་དུད་འགྲོ་རི་དྭགས་སོགས་མུ་ཏིག་དང་བལ་དང་། ཤ་དང་པགས་པ་
དང་། རྭ་ཅོ་དང་རྩི་དང་། རུས་པ་དང་ཁྲག་སོགས་ཀྱི་ཆེད་དུ་གསོད་པར་བྱེད་
པ་དང་། གཡུང་དྭགས་མཛོ་ལ་རྨོ་བ། ཁལ་ལ་འགེལ་བ། འབྲི་ལ་བཞོ་བ།
ཤ་དང་པགས་པའི་ཆེད་དུ་བཤའ་བ། རྟ་དང་དྲེའུ་བོང་བུ་སོགས་ལ་ཞོན་
པ་དང་འགེལ་བ་སོགས་དབང་མེད་དུ་གཡོག་ཏུ་བཀོལ་ཞིང་དེ་དག་ཐམས་
ཅད་ལ་ལེགས་ཉེས་མི་ཤེས་པའི་སྒོ་ནས་སེམས་ཤིན་ཏུ་བླུན་ཞིང་རྨོངས་
པར་གྱུར་པ་སོགས་ཀྱི་སྡུག་བསྔལ་བསམ་གྱིས་མི་ཁྱབ་པ་རེ་ཡོད་པ་དང་།
མི་རྣམས་ལ་ནི། ཉམ་ཆུང་དང་དབུལ་པོ་རྣམས་ལ་ནི་ཁ་ཟས་དང་རྒྱབ་
གོས་ནོར་རྫས་སོགས་ཀྱི་ཕོངས་ཤིང་དབུལ་ཏེ། གཞན་ལས་གླ་དང་རྔན་
པ་ལ་རེ་ཞིང་། སྤུ་སློང་སོགས་ཀྱི་ལག་ཁྲག་ཤིང་དང་རྐང་ཁྲག་རྡོ་ལ་
གཟར་དགོས་པ་སོགས་དང༌། ཕྱུག་པོ་དང་རྒྱུ་ཡོད་རྣམས་ཀྱི་ནི་རང་གི་རྒྱུ་
ནོར་ཐམས་ཅད་གཞན་ལ་ཤོར་བ་དང༌། དགྲ་རྐུན་གཅན་གཟན་སོགས་
ཀྱིས་འཚེ་བ་ལ་དོགས་ཏེ། ཉིན་མོ་མི་ལུས་དང་མཚན་མོ་ཁྱི་ལུས་བྱེད་དེ་
ཉིན་གྱི་བྱ་ར་མཚན་གྱི་མེལ་ཚེ་བྱེད་དགོས་ཤིང༌། སེར་སྣ་འཇུར་གེགས།

ཚོང་དང་སོ་ནམ་ཁོ་ནས་དུས་འདའ་ཞིང་མི་ཚེ་ཟད་དགོས་པ་དང༌། བཙན་
པོ་དང་དབང་ཡོད་རྣམས་ལ་ནི། རང་གི་འཁོར་དང་ལོངས་སྤྱོད། ཆུས་དང་
རྒྱལ་སྲིད་སོགས་ཀྱི་ཁ་ར་དང་འཚོ་ཆུས། ནང་འཁོར་གྱི་ངོ་ལོག་དང་ཕྱི་
དགྲ་ཡིས་ཚུར་རྒོལ། སྲོག་དང་དབང་ཐང་ཉམས་པ་སོགས་ཀྱི་སེམས་ཁྲལ་
དོགས་འཚེ་ཁོ་ནས་དུས་འདའ་དགོས་པ་དང༌ ། མི་ཐུན་མོང་གི་སྡུག་
བསྔལ་ལ། ཚེ་ཐུང་བ། ནད་མང་བ། ཚ་གྲང་བཀྲེས་སྐོམ། འདོད་པའི་རེ་བ་
ལ་ཚོལ་ཁྲོ། རྒྱུ་ནོར་ལོངས་སྤྱོད་ཟད་པ། གཉེན་བཤེས་མཐུན་གྲོགས། ཕ་
མ་བཟའ་འབྲེལ་སོགས་དང་བྲལ་བ་སོགས་འདོད་པ་རྣམས་དང་བྲལ་བ།
དགྲ་རྐུན་གོད་འཚེ། ཁང་མེ་རོ་དུད་སོགས་མི་འདོད་པ་ཐོག་ཏུ་བབས། སྐྱེ་
བ་དང༌། རྒས་པ་དང༌། ན་བ་དང༌། འཆི་བ་སོགས་ཀྱི་སྡུག་བསྔལ་ཁོ་ན་
མ་གཏོགས་ཕྱུག་སྤྱང་དྲག་ཞན་ཐམས་ཅད་དོན་ངོ་མ་ལ་བསམ་ན་བདེ་བ་
དང་སྐྱིད་པ་སོགས་རྟག་བརྟན་ཅུང་ཟད་ཙམ་ཡང་མེད་པ་དང་། ལྷ་མ་ཡིན་
རྣམས་ནི། ལས་ངན་གྱི་དབང་གིས་ལྷ་རྣམས་ཀྱི་དཔལ་འབྱོར་ལོངས་སྤྱོད་
ལ་ཕྲག་དོག་གིས་ཀུན་ནས་བསླངས་ཏེ། སུམ་ཅུ་རྩ་གསུམ་པའི་ལྷ་རྣམས་
དང་དུས་ཀུན་ཏུ་འཐབ་འཛིང་རྩོད་འཁྲུག་ཁོ་ནར་བྱེད་དགོས་ཤིང་། བསོད་
ནམས་དམན་པས་ལྷ་ཡི་བདུད་རྩི་སོགས་ཀྱི་དཔལ་འབྱོར་མ་ལོན་ནས་
འཐབ་འཛིང་རྟག་ཏུ་ཕམ་སྟེ། མགོ་དང་སྐེད་པ་དང་ཡན་ལག་སོགས་མཚོན་
གྱིས་གཅོད་ཅིང་། ན་ཚ་ཟུག་གཟེར་དྲག་པོ་དང་། འཆི་འཕོ་བ་སོགས་རང་
གི་འདོད་དོན་མ་འགྲུབ་པའི་སྡུག་བསྔལ་དཔག་ཏུ་མེད་པ་ཡོད་པ་དང༌།
ལྷ་ལ་འདོད་ཁམས་ཀྱི་ལྷ་དང༌། ཁམས་གོང་མའི་ལྷ་གཉིས་ལས། འདོད་

ལྷ་རིགས་དྲུག་དང༌། བྱང་གི་སྒྲ་མི་སྙན་པའི་མི་རྣམས་ལ་ནི་གནས་སྐབས་
ཟག་བཅས་ཀྱི་བདེ་བ་ཅུང་ཟད་རེ་ཡོད་ཀྱང༌། དེ་དག་ལ་ཐུན་མོང་དང༌།
ལུས་ཀྱི་ཁ་དོག་ངན་པར་གྱུར་པ་དང༌། སྟན་དང་གནས་ལ་མི་དགའ་བ་
དང༌། མེ་ཏོག་གི་ཕྲེང་བ་རྙིང་པར་གྱུར་པ་དང༌། གོས་ལ་དྲི་ངན་ཆགས་པ་
དང༌། ལུས་ལ་སྔོན་མེད་པའི་རྔུལ་འབྱུང་བ་སྟེ་རིང་བའི་འཆི་ལྟས་ལྔ།
རྒྱན་ཆ་དང་གོས་ལས་སྒྲ་མི་སྙན་པ་འབྱུང་བ་དང༌། འོད་ཆུང་བར་གྱུར་པ་
དང༌། ཁྲུས་བྱས་པའི་ཆུ་ཐིགས་ལུས་ལ་ཆགས་པ་དང༌། སེམས་ཡུལ་
གཅིག་གི་སྟེང་དུ་མི་གནས་པ་དང༌། མིག་འབྱེད་འཛུམ་བྱེད་དགོས་པ་སྟེ་
ཉེ་བའི་འཆི་ལྟས་ལྔ་སོགས་ཡུན་རིང་པོའི་དུས་ནས་འབྱུང་བ་ལ་དེ་དག་གི་
སེམས་ཀྱི་སྡུག་བསྔལ་ནི་དམྱལ་བ་པའི་སེམས་ཅན་ལས་ཀྱང་ཆེས་ཆེ་བར་
གསུངས་ཤིང༌། དེ་དག་གི་གནས་རིས་ནས་འཆི་འཕོས་པ་ཕལ་ཆེར་ངན་
སོང་གི་གནས་སུ་སྐྱེ་དགོས་པ་དང༌། སུམ་ཅུ་རྩ་གསུམ་པའི་ལྷ་རྣམས་ལ་
ནི་ཁྱད་པར་དུ་ལྷ་མ་ཡིན་དང་འཐབ་རྩོད་ཀྱི་སྡུག་བསྔལ་སོགས་ཚད་མེད་
པ་ཡོད་པ་དང༌། གཟུགས་ཁམས་དང་གཟུགས་མེད་ཀྱི་ལྷ་རྣམས་ལ་ནི་
སྡུག་བསྔལ་གྱི་སྡུག་བསྔལ་རེ་ཞིག་མེད་ཀྱང༌། དེ་དག་ལ་ཉོན་མོངས་དང་
རྣམ་སྨིན་གྱི་སྒྲིབ་པ་སོགས་ཅི་རིགས་དང་ལྡན་ཞིང་། འཆི་འཕོ་བ་དང་སྐྱེ་
བ་ལེན་པ་ལ་རང་དབང་མེད་པ་དང༌། འཕགས་པའི་གང་ཟག་མིན་ནས་
བཟུང་སྟེ་ནམ་ཞིག་ན་ལས་ཟད་དེ་འདོད་ཁམས་སུ་དམྱལ་བའི་གནས་
ཡན་ཆད་གང་རུང་ལ་མར་འཁོར་བར་འགྱུར་བ་ཡིན་པས་སྡུག་བསྔལ་ཁོ་ན་
ལས་མ་འདས་པ་ཡིན་ཅིང་། དེས་ན་མགོན་པོ་བྱམས་པས། མི་གཙང་བ་

ལ་དྲི་ཞིམ་མེད་བཞིན་འགྲོ་ལྔ་དག་ནའང་བདེ་བ་མེད། ཅེས་གསུངས་པ་
ལྟར། ཁམས་གསུམ་འཁོར་བའི་གནས་རིས་མཐོ་དམན་གང་དུ་སྐྱེས་ཀྱང་
སྡུག་བསྔལ་གྱི་རང་བཞིན་དང༌ སྡུག་བསྔལ་གྱི་འབྱུང་ཁུངས་ཁོ་ན་མ་
གཏོགས་གཏན་ནས་མེད་པས། ཕྱི་མ་ལ་ལྷ་དང་མི་ཡི་ལུས་རྟེན་ཙམ་ལ་
ཡང་ཐོབ་འདོད་ཀྱི་ཡིད་སྨོན་མི་བྱེད་པར། འཁོར་བའི་གནས་རིས་འདི། །
སྲིན་པོའི་གླིང་དང༌། མེ་མུར་གྱི་འོབས་དང་། རྒྱལ་པོ་ངན་པའི་བཙོན་ཁང་
དང༌། དུག་སྦྲུལ་གདུག་པའི་ཚང་ལྟ་བུ་ཞིག་ཞེ་ཐག་པ་ནས་ཡིན་འདུག་སྙམ་
པའི་འཁོར་བ་ལ་ཡིད་སྐྱོ་སྟེ་ངེས་འབྱུང་གི་བསམ་པ་བཅོས་མ་མ་ཡིན་པ་
ཞིག་གིས་ཀུན་ནས་བསླངས་ཏེ། དགེ་བ་གང་འགྲུབ་ཐམས་ཅད་འཁོར་བ་
སྡུག་བསྔལ་གྱི་རྒྱ་མཚོ་ཆེན་པོ་འདི་སྤོང་སྟེ་ཐར་པ་མྱ་ངན་ལས་འདས་པ་
དེ་ཐོབ་པའི་ཆེད་དུ་ཡིན་སྙམ་པའི་སྒོ་ནས། འཁོར་བ་ལས་ཐར་ཏེ་ཐར་པ་
ཐོབ་པར་འདོད་པའི་བློ་ལ་སྐོམ་ཚད་ཀྱིས་གདུང་བས་ཆུ་འདོད་པ་ལྟ་
བུའམ་བཀྲེས་ལྟོགས་ཀྱིས་གདུང་བས་ཟས་འདོད་པའམ། བྱ་དོང་ནང་དུ་
བཅུག་པའི་སེམས་ལྟ་བུ་ཞིག་ཡོད་དགོས་པར་གསུངས་སོ།། །།
༈ གཉིས་པ་ཐུན་མོང་མ་ཡིན་པའི་བློ་ལྡོག་ནི། དེ་ལྟར་ཐུན་མོང་བའི་བློ་ལྡོག་
སྔོན་དུ་སོང་བ་ལ་བརྟེན་ནས་འཁོར་བ་ལས་ངེས་པར་འབྱུང་བའི་བློ་སྐྱེས་
ཏེ། དགེ་བ་གང་སྒྲུབ་ཐམས་ཅད་འཁོར་བ་ལས་ཐར་ཏེ་མྱ་ངན་ལས་འདས་
པའི་གོ་འཕང་ཐོབ་པའི་ཆེད་དུ་དམིགས་ཤེས་པ་ཞིག་བྱུང་ནའང་། དེ་ཙམ་
ནི་རང་དོན་ལ་གཙོ་བོར་སེམས་པའི་ཉན་རང་དང་ཐུན་མོང་བའི་སེམས་
བསྐྱེད་ངེས་འབྱུང་གི་བསམ་པ་ཙམ་ཡིན་པས་དེས་ཀུན་ནས་བསླངས་ཏེ་

དགེ་སྒྲུབ་སྡིག་སྤོང་ལ་ཡུན་རིང་པོ་ཇི་ཙམ་དུ་འབད་ཀྱང་མཐར་ཐུག་རྣམ་
པ་ཐམས་ཅད་མཁྱེན་པ་སངས་རྒྱས་ཀྱི་གོ་འཕང་ཐོབ་པར་མི་ནུས་ཤིང་།
དེས་ན་སངས་རྒྱས་ཀྱི་གོ་འཕང་ཐོབ་པར་བྱེད་པ་ལ། དགེ་བ་གང་སྒྲུབ་
ཀྱང་ཐོག་མར་སྦྱོར་བའི་དུས་ན་གལ་ཆེ་བའི་མེད་དུ་མི་རུང་བ་ནི་བདག་
གིས་ད་ལན་དགེ་བ་ཞིག་སྒྲུབ་པ་འདི་སྐྱེ་བ་ཕྱི་མ་ཕན་ཆད་རང་ཁོ་ན་བདེ་
བའི་ཆེད་དུ་མ་ཡིན་པར་ཕ་མར་གྱུར་པའི་མཁའ་མཉམ་གྱི་སེམས་ཅན་
ཐམས་ཅད་རྫོགས་པའི་སངས་རྒྱས་ཀྱི་གོ་འཕང་ཐོབ་པའི་ཆེད་དུ་ཡིན་
སྙམ་པའི་བྱང་ཆུབ་སེམས་བསྐྱེད་ཀྱིས་ཀུན་ནས་བསླངས་པའི་བསམ་པ་
བཅོས་མ་མ་ཡིན་པ་ཞིག་དགོས་པ་དང༌། དགེ་བ་སྒྲུབ་པའི་བར་དུ་དངོས་
གཞིའི་དུས་ན་གལ་ཆེ་བའི་མེད་དུ་མི་རུང་བ་ནི། རབ་ན་ཆོས་ཐམས་ཅད་
སྟོང་ཉིད་མངོན་སུམ་དུ་རྟོགས་པའི་ལྟ་བ། འབྲིང་ཆོས་ཀུན་རྨི་ལམ་དང་སྒྱུ་
མ་ལྟ་བུར་ཤེས་པའི་བློ། ཐ་ནའང་རང་གི་ལུས་ངག་ཡིད་གསུམ་གྱིས་དགེ་
བ་གང་སྒྲུབ་ཀྱི་དངོས་གཞི་དེ་ལ་སེམས་རིག་རྩེ་གཅིག་ཏུ་གཏད་པ་ལས་
གཞན་དུ་སེམས་གཏད་ནས་མ་གཡེང་བ་ཞིག་དགོས་པ་དང༌། དགེ་བ་
འགྲུབ་པའི་ཐ་མར་མཇུག་གི་དུས་ན་གལ་ཆེ་བའི་མེད་དུ་མི་རུང་བ་ནི།
རང་གིས་དགེ་བ་ཆེ་ཆུང་ཅི་ཙམ་འགྲུབ་པ་ཡོད་ནའང་། དེས་མཚོན་བྱེད་དུ་
བྱས་ཏེ་རང་གཞན་གྱིས་འཁོར་འདས་དུས་གསུམ་བསགས་ཡོད་ཀྱི་དགེ་
བ་ཐམས་ཅད་དང་མཉམ་དུ་བློས་བསྡོམས་ཏེ། དེའི་སྟོབས་ཀྱིས་མ་རྒན་
སེམས་ཅན་ཐམས་ཅད་རྫོགས་པའི་སངས་རྒྱས་ཀྱི་གོ་འཕང་ཐོབ་པའི་རྒྱུ་
རུ་གྱུར་ཅིག་སྙམ་པའི་ཀུན་སློང་དྲག་པོའི་སྒོ་ནས་བསྔོ་བ་དང་སྨོན་ལམ་

རྣམ་པར་དག་པས་རྒྱས་བཏབ་ན། དེ་ལྟ་བུའི་དགེ་རྩ་དེ་ཆུང་ངུ་ཞིག་ཡིན་
ཀྱང་སངས་རྒྱས་ཐོབ་པའི་རྒྱུ་མི་བྱེད་པ་ནི་གཅིག་ཀྱང་མེད་ཅིང་། དེས་ན་
ཐེག་པ་ཆེན་པོའི་ཐུན་མོང་མ་ཡིན་པའི་སངས་རྒྱས་ཐོབ་བྱེད་ཀྱི་དགེ་བ་ནི།
སྦྱོར་བ་སེམས་བསྐྱེད་དམ་པ་དངོས་གཞི་དམིགས་མེད་དམ་པ་རྗེས་བསྔོ་
བ་དམ་པ་སྟེ། དམ་པ་དེ་གསུམ་དང་ལྡན་པ་ཞིག་གལ་ཆེ་ཞིང་དེ་ཡང་ཐོག་
མར་སེམས་ཅན་ཐམས་ཅད་ཕ་མ་ཡིན་པར་ངོ་ཤེས་ནས་དེ་དག་ལ་དྲིན་
ལན་འཇལ་འདོད་ཀྱིས་བློས་ཀུན་ནས་བསླངས་ཏེ་བྱམས་པ་དང་སྙིང་རྗེ་
ཚད་མེད་པ་བསྐྱེད་དེ་བྱང་ཆུབ་མཆོག་ཏུ་སེམས་བསྐྱེད་པ་ཁོ་ནར་སངས་
རྒྱས་ཐོབ་པའི་རྒྱུ་ཡི་གཙོ་བོ་ཡིན་པ་ལ། དེས་ན་ཐོག་མར་དེ་སྐྱེད་པར་བྱེད་
པ་ནི། དེ་ལ་ཐོག་མར་སེམས་ཅན་ཐམས་ཅད་ཕ་མ་ཡིན་པར་ངོ་ཤེས་པར་
བྱ་བ། ཕ་མ་བྱས་པའི་དུས་ཀྱི་དྲིན་ཆེ་བ་དྲན་པར་བྱ་བ་དེ་དག་ལ་དྲིན་
ལན་འཇལ་བར་འདོད་པའི་བློ་བསྐྱེད་པར་བྱ་བ་སྟེ་གསུམ་ལས་དང་པོ་ནི།
དེ་ཡང་ཁམས་གསུམ་ནམ་མཁས་གར་ཁྱབ་པའི་འགྲོ་བ་རིགས་དྲུག་གིས་
བསྡུས་པའི་སེམས་ཅན་མཆོག་དམན་བར་མ་ཐམས་ཅད་རང་རེ་རྣམས་
ཀྱིས་ཕ་དང་མ་མ་བྱས་པའི་སེམས་ཅན་གཅིག་ཀྱང་མེད་དེ། རང་རེ་རྣམས་
ཀྱི་ལུས་རྟེན་འདི་ནི་སྐྱེ་བ་རེ་རེའི་དུས་ན་ལུས་རྟེན་སྔ་མ་ཕར་འདོར་ནས་ལུས་
རྟེན་ཕྱི་མ་གསར་པ་ཚུར་ལེན་པ་ཁོ་ནར་ཡིན་ཞིང་། སེམས་རྣམ་པར་ཤེས་པ་
འདི་ཉིད་ནི་གསར་རྙིང་བརྗེ་ལེན་བྱེད་པ་དང་སྔོན་མེད་པའི་རྣམ་ཤེས་
གསར་དུ་སྐྱེ་བ་སོགས་གཏན་ནས་མེད་ལ། དེ་ཡང་ད་ལྟའི་སེམས་གསལ་
ཙམ་འདི་ཉིད་ཁ་སང་གི་སེམས་ལ་བརྟེན་ནས་སྐྱེ་བ་དང༌། ད་ལོའི་སེམས་

འདི་ན་ནིང་ང་ཡི་རྒྱུད་ལ་སེམས་འདི་ལྟ་བུ་ཞིག་སྔོན་དུ་སོང་བ་དེ་ལ་བརྟེན་
ནས་བྱུང་བ་དང༌། ཚེ་འདི་ལ་སེམས་རྣམ་པར་ཤེས་པ་གཅིག་ཡོད་པ་འདི།
སྐྱེ་བ་སྔ་མ་ལ་སེམས་འདི་ལྟ་བུ་ཞིག་སྔོན་དུ་སོང་བ་དེ་ལ་བརྟེན་ནས་བྱུང་བ་
ཡིན་པ་སྟེ། དེ་ལྟར་ན་བདག་ཅག་གི་སེམས་རྣམ་པར་ཤེས་པ་ཕྱི་མ་ཕྱི་མར་
འབྱུང་བ་ལ། དེའི་ཉེར་ལེན་གྱི་རྒྱུ་སེམས་རྣམ་པར་ཤེས་པ་སྔ་མ་སྔ་མ་
སྔོན་དུ་སོང་བ་དེ་ཁོ་ན་ལ་བརྟེན་ནས་འབྱུང་དགོས་པ་ཡིན་གྱི་མ་གཏོགས།
སེམས་འདི་འབྱུང་བ་ལ་འབྱུང་བྱེད་ཀྱི་རྒྱུ་སེམས་མ་ཡིན་པར། ས་རྡོ་རི་
བྲག་སོགས་ཀྱི་གསེབ་ནས་གློ་བུར་དུ་སྐྱེ་བ་དང༌། ནམ་མཁའ་ནས་སྤྲིན་
ལངས་པ་བཞིན་དུ་སྔོན་མེད་པ་ཞིག་གློ་བུར་དུ་སེམས་གསར་སྐྱེས་ཀྱི་རང་
བཞིན་ནི་ཡོད་མི་སྲིད་དེ། དཔལ་ཆོས་ཀྱི་གྲགས་པས། རྣམ་ཤེས་མིན་
པ་རྣམ་ཤེས་ཀྱི། །ཉེར་ལེན་མིན་པའི་ཕྱིར་ཡང་འཐད། །ཅེས་སེམས་རྣམ་
པར་ཤེས་པའི་རྒྱུ་ནི་སེམས་རྣམ་ཤེས་སྔ་མ་ཁོ་ན་ཡིན་པར་གསུངས་ཤིང་།
དེས་ན་སེམས་རྣམ་པར་ཤེས་པ་འདི་ཡི་ཡ་མཐའ་ལ་འདི་ཚུན་ཆོད་ན་ང་
ཡིས་སེམས་འདི་ཡོད་དར་བ་རིག་དེ་ཕན་ཆོད་ལ་མེད་པ་རིག་ཅེས་པའི་
སེམས་ཀྱི་དང་པོའམ་ཐོག་མ་ནི་སངས་རྒྱས་བཅོམ་ལྡན་འདས་རྣམས་
ཀྱིས་ཀྱང་མ་མཁྱེན་པ་མདོ་ལས་གསུངས་པ་ཡིན། དེ་ཡི་ཕྱིར་སེམས་རྣམ་
པར་ཤེས་པ་འདི་འཁོར་བ་རིགས་དྲུག་གི་གནས་འདི་ན་སྐྱེ་བ་ཤ་ཁྲག་
ལས་གྲུབ་པའི་ལུས་བླངས་པ་ལའང་གྲངས་དང་ཚད་མེད་པ་སྟེ། སེར་ས་
ཅན་རེ་རེས་དེ་སྔར་འཁོར་བ་འདིར་ལུས་བླངས་ཏེ་ཤི་བའི་རོ་ཐམས་ཅད་
ཕྱོགས་གཅིག་ན་བསོག་རྒྱུ་ཞིག་གྲུབ་ན་རོ་ཡི་ཕུང་པོ་རི་རྒྱལ་ལས་ཀྱང་ཆེ་

བ་དང༌། ཁྲག་གི་ཕུང་པོ་རྒྱ་མཚོ་ཆེན་པོ་བས་ཀྱང་མང་བ་ཡིན་པར་སྟོན་པ་
སངས་རྒྱས་ཀྱིས་གསུངས་ཤིང༌། སྐྱེ་བ་ལུས་རྟེན་གྲངས་མེད་པ་ཙམ་ཞིག་
ལེན་པའི་དུས་ནའང་། ཕ་མ་ལ་མ་བརྟེན་པར་རྩྭ་དང་ཤིང་སྐྱེས་པ་ལྟ་བུ་ཞིག་
གིས་ནི་ཕལ་ཆེར་སུ་ཡང་སྐྱེས་པ་མ་ཡིན་པར་ཕ་དང་མ་ལ་བརྟེན་ནས་
སྐྱེས་དགོས་པ་གཙོ་ཆེ་བས། དེས་ན་ཁམས་གསུམ་སེམས་ཅན་ཡོད་ཚད་
ཀྱང་རང་གི་མ་དང་ཕ་བྱེད་མ་མྱོང་པའི་སེམས་ཅན་གཅིག་རྙེད་དགོས་
ན་ནམ་མཁའི་ཁམས་ནས་རྙེད་རྒྱུ་མེད་པ་དང༌། དེར་མ་ཟད་སེམས་ཅན་
རེ་རེས་ཀྱང་དེ་སྔོན་སྐྱེ་བ་སྔ་མ་རྣམས་སུ་རང་གི་མ་ཁོ་ནར་བྱས་པའི་
གྲངས་ཀ་ཡང་སུས་ཀྱང་བགྲངས་མི་ཤེས་པ་སྟེ། འཕགས་པ་ཀླུ་གྲུབ་ཀྱིས།
མ་ཡི་ཐུག་མཐའ་རྒྱ་ཤུག་ཚི་གུ་ཙམ། །རིལ་བུར་བགྲངས་ཀྱང་ས་ཡིས་
ལང་མི་འགྱུར། །ཞེས་ས་ཆེན་པོ་འདི་རྒྱ་ཤུག་གི་ཚི་གུ་ཙམ་དུ་བྱས་ཏེ་རིལ་
བུར་དྲིལ་ཏེ། དེས་བགྲངས་སྤྱད་བྱས་ན་ཡང་། ས་ཡི་རིལ་བུ་ཐམས་ཅད་
ནི་ཟད་པ་ཁོ་ནར་འགྱུར་ལ། སེམས་ཅན་གཅིག་གིས་རང་གི་མ་ཁོ་ནར་
བྱས་པའི་གྲངས་ནི་ད་དུང་ཟད་པར་མི་འགྱུར་བར་གསུངས། དེས་ན་སྤྱིར་
སེམས་ཅན་ཐམས་ཅད་རང་གི་ཕ་དང་མ་ཡིན་པ་མ་ཟད་ཀྱི་སེམས་ཅན་རེ་
རེས་ཀྱང་རང་གི་ཕ་དང་མ་གྲངས་མེད་པ་ཞིག་བྱས་པར་ཡིན་མོད་ཀྱི་རང་
གཞན་ཐམས་ཅད་སྐྱེ་ཤི་གོ་འཕོས་པས་སྔོན་གྱི་སྐྱེ་བ་ལེན་དུས་ཀྱི་ཕ་དང་
མ་སུ་ཡིན་པ་ངོ་མ་ཤེས་ཏེ་ཐམས་ཅད་བརྗེད་སོང་བས། བུ་རྒྱུད་ཀྱིས་ཕ་ངོ་
དང་མ་ངོ་མི་ཤེས། ཕ་མས་བུ་རྒྱུད་ཀྱི་ངོ་མ་ཤེས་པ་འདི་ནི་རང་རེ་རྣམས་
ལ་སྔོན་གནས་ཀྱི་སྐྱེ་བ་དྲན་པའི་མངོན་ཤེས་མེད་པས་མ་དྲན་པ་དང་མ་

ཤེས་པ་ཡིན་གྱི། དོན་ལ་སེམས་ཅན་ཐམས་ཅད་རང་གི་ཕ་དང་མ་ཁོ་ན་
ཡིན་ནོ། །གཉིས་པ་ཕ་མ་བྱས་པའི་དུས་ཀྱི་དྲིན་ཆེ་བར་དྲན་པ་ནི། དེ་ཡང་
རང་གི་སེམས་རྣམ་ཤེས་འདི་ལ་ཐོག་མ་མེད་པས་སེམས་ཅན་ཐམས་ཅད་
ཀྱང་ཕ་མ་བྱེད་མ་མྱོང་བ་ཞིག་གཏན་ནས་མེད་མོད་ཀྱི་ཕ་མ་ཡིན་ཀྱང་དེ་
ཙམ་དྲིན་ཆེ་རྒྱུ་ཅི་ཡོད་སྙམ་ན། ཕ་དང་མ་ནི་དྲིན་ཤིན་ཏུ་ཆེ་སྟེ། དེ་ཡང་
དང་པོ་རང་གི་ལུས་རྟེན་འདི་བསྐྱེད་པའི་རྩ་བའི་ཕ་མ་གཉིས་པོ་འདི་དྲིན་
ཆེ་བ་ཕྱོགས་ཙམ་ཤེས་ན། སྐྱེ་བ་སྔོན་མ་རྣམས་ཀྱི་རང་གི་ཕ་མ་དེ་རྣམས་
ཀྱང་དྲིན་ཆེ་བ་ཤེས་པར་འགྱུར་བས། དེས་ན་ཚེ་འདི་ཡི་ཕ་མ་ལ་བསམ་
ན། དྲིན་མི་ཆེ་བ་མ་ཡིན་ཅིང་། དྲིན་ཤིན་ཏུ་ཆེ་བ་ཡིན་ཏེ་རང་ལ་དང་པོ་
དགོས་པའི་ལུས་བྱིན། བར་དུ་དགོས་པའི་སྲོག་བྱིན། ཐ་མར་དགོས་པའི་
ལེགས་ཉེས་ངོ་སྤྲད་ཅིང་ཆོས་སྒྲུབ་ཤེས་པའི་ལམ་ལའང་སྦྱར་བ་བྱས་ཤིང་
དེར་མ་ཟད་ཀྱི་རང་གི་མ་རྒན་དེ་ཉིད་ཀྱི་དང་པོ་ཟླ་བ་དགུ་དང་ཞག་བཅུ་
སོགས་ལུས་ལ་ཁུར་ཞིང་དེའི་སྐབས་སུའང་མ་རྒན་རང་གི་ལྟོ་བ་ན་ཡོད་
པའི་བུ་རྒྱུད་དེ་ལ་གནོད་པའི་ཟས་དང་སྤྱོད་ལམ་ཐམས་ཅད་སྤོང༌། དེ་ལ་
ཕན་པའི་སྨན་དང་རིམ་གྲོ་སོགས་ལ་ཅི་ནུས་སུ་འབད་ནས་འཆི་མ་བཅུག །
ནམ་ཞིག་ཟླ་ཞག་ཚང་སྟེ་ཕྱིར་བཙས་པའི་ཚེ་ན་ད་ལྟའི་མཁས་པ་དང་སྤྱང་
པོ་རྒོད་པོ་དང་བདེ་མོ་འདི་ལྟ་བུ་ཞིག་གཏན་ནས་མེད་པ་དབུགས་ཡོད་
མེད་ཙམ་མ་གཏོགས་མི་གཙང་བ་བཤང་གཅི་དང་ཁྱད་པར་གཏན་ནས་
མེད་པ་ཉིད་ཤི་མ་བཅུག་ནས་ལུས་དྲོད་ཀྱིས་གསོས། གོས་འཇམ་གྱིས་
གཡོགས། ནུ་ཞོ་བསྣུན། མི་གཙང་བ་ལག་པས་ཕྱིས། སྣབས་དང་མཆིལ་

མ་ཁ་ཡིས་འཇིབ། ཟས་དང་བཏུང་བ་ཞིམ་འཇམ་ཁ་ཡིས་བསྟོད། ཕ་མ་
གཉིས་ཀ་སུ་དྲག་གིས་ཟས་གོས་སྨན་རིམ་ཅི་དྲག་གིས་བསྐྱེད་བསྲིང་། ས་
ལ་ཅུང་ཟད་གོག་ཐུབ་པའམ། གོམ་པ་ཅུང་ཟད་རེ་འདོར་ཤེས་པའམ། ཨ་
མ་དང་ཨ་ཕ་ཞེས་པའི་ཐ་སྙད་ཅུང་ཟད་རེ་སྨྲ་ཤེས་པ་ཙམ་བྱུང་ནའང་ཤིན་
ཏུ་དགའ་དགའ་དང་དགྱེས་དགྱེས། དེའི་དུས་ནའང་ལེགས་ཉེས་ཅུང་ཟད་
ཀྱང་མི་ཤེས་པ་དེ་ཉིད་ལ། མགོ་ཡི་ཞྭ། རྐང་གི་ལྷམ། རྒྱབ་ཀྱི་གོས་ཐམས་
ཅད་བཀོན། བྱམས་པའི་མིག་གིས་བལྟས། སྙན་པའི་མིང་གིས་བོས། ཟས་
ཀྱི་ཕུད་ཀྱིས་གསོས། གོས་ཀྱི་རྩེ་ཡིས་བཏུམ། མེ་ཡིས་ཚིག་མ་བཅུག །ཆུ་
ཡིས་ཁུར་མ་བཅུག་རི་ཁ་དང་གད་ཁ་སོགས་ཀྱི་གཡང་ལས་རྦབ་ཏུ་མ་
བཅུག །རླུང་དང་ལྷག་པས་འཁྱག་ཏུ་མ་བཅུག །ཟས་དང་སྐོམ་གྱིས་ལྟོགས་
སུ་མ་བཅུག་པར་རིམ་བཞིན་ཡར་སྐྱེད་བསྲིངས་ཏེ། ཕ་མ་རང་ཉིད་ཤི་ཡང་
མི་སྡུག །ན་ཡང་མི་འགྱོད། འཁྱག་ལྟོགས་བྱུང་ཡང་མི་དོགས་ལ། རང་གི་
བུ་རྒྱུད་ལ། འཁྱག་དོགས། རྟོགས་དོགས། ན་དོགས། ཤི་དོགས་སོགས་
དེའི་ཁ་ར་དང་འཚོ་ཆུས་ཁོ་ནས་དུས་འདའ་སྟེ། ཉིན་དལ་རྒྱུ་དང་མཚན་
གཉིད་རྒྱུ་མི་རྙེད། བུ་རྒྱུད་དེ་ཡོད་ཟིན་ནས་བཟུང་སྟེ་ཕ་མ་རང་ཉིད་ཟ་
སྐྱིད་དང་གྱོན་སྐྱིད་སོགས་དང་བྲལ་ཏེ་ལུས་དང་སེམས་གཉིས་ཀ་སྡུག་
བསྔལ་ཟད་མཐའ་མེད་པ་ཞིག་གི་འདམ་དུ་ཟུག་པར་གྱུར་པ་སྟེ། དེ་ཡང་
ཕ་མ་ཕྱུག་པོ་རྒྱུ་ཡོད་དང་ཟས་ཡོད་ཅིག་ཡིན་ན་རང་ལ་གང་ཡོད་ཀྱི་ནང་
ནས་གང་ཡག་གང་དགའི་ཟས་ཞིམ་མངར་གོས་འཇམ་མཛེས་ཐམས་ཅད་
བུ་རྒྱུད་ལ་སྟེར་ཞིང་། ཕ་མ་མེད་པོ་རྒྱུ་མེད་དང་ཟས་མེད་ཅིག་ཡིན་ན། བུ་

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད། །
རྒྱུད་དེ་ཡི་ཁ་ཟས་དང་རྒྱབ་གོས་ཀྱི་ཆེད་དུ་དགེ་སྡིག་གང་ལའང་མི་འཛེམ་
པར་གཞན་ལ་སློང་ན་ཨི་དྲག །གླས་ན་ཨི་དྲག །གཡོག་བྱས་ན་ཨི་དྲག །རྐུ་
བྱས་ན་ཨི་དྲག །ཇག་བཅད་ན་ཨི་དྲག །རྔོན་བསད་ན་ཨི་དྲག །བསད་
སྐེ་སྡིག་ལྡོམ་བྱས་ན་ཨི་དྲག །ཚོང་བྱས་ན་ཨི་དྲག་སོགས་ཐབས་ཅི་འདྲ་
ཞིག་དྲག་ན་སྙམ་ནས། མགོ་སྐར་རྗེན་གྱི་ཞྭ་བྱེད། རྐང་བ་ཚན་གྱིས་ལྷམ་
བྱེད། ལག་ཁྲག་ཤིང་དང་རྐང་ཁྲག་རྡོ་ལ་གཟར། ངོ་ཤ་མི་ལ་བྱིན། ཞྭ་ཡུ་
ཁྱི་ལ་སྦྱིན་ཏེ། དཀའ་བ་ཁྱད་བསད། ངལ་བ་དང་ལེན་བྱས་པས་ཟས་
གོས་ཅུང་ཟད་རྙེད་པ་ཐམས་ཅད་ཁ་ཕོར་གྱི་བར་ཚུན་ཆད་ནས་འཕྲིས་ཏེ་
བུ་རྒྱུད་དེའི་ཁ་རྒྱབ་ལ་འགྲོ་བ་བྱས། བུ་རྒྱུད་ལ་འཁྱགས་ལྟོགས་བཀྲེས་
སྐོམ། ན་ཚ་ཟུག་གཟེར། གཞན་གྱི་བརྙས་བཅོས་ཁྱད་བསད་སོགས་ཅུང་ཟད་
རེ་བྱུང་བར་གྱུར་ནའང་། ཕ་མ་རང་ཉིད་འཆི་བའི་སྡུག་བསྔལ་བས་ཀྱང་
ཤིན་ཏུ་ཆེ་བ་ལྟ་བུར་ཡོད་པ་དང༌། ཐ་མར་བུ་རྒྱུད་དེ་ཆེ་ཐོག་ཞོག་སྐབས་
སུ་ཕ་མ་རང་གིས་དེ་སྔར་ཕན་ཆད། དཀོན་མཆོག་གི་ཞིང་ལ་འབུལ་མ་བྲ།
གཞན་ངན་སློང་ལ་སྦྱིན་དུ་མ་བྲ། རང་གི་ཁ་ལ་ཟ་མ་བྲ་རྒྱབ་ལ་གྱོན་མ་བྲ་
བའི་རྒྱུ་ནོར་ལོངས་སྤྱོད་ཁ་ཟས་རྒྱབ་གོས། མཁར་ཁང་ཞིང་སོགས་ཅི་ཡོད་
གང་ཡོད་ཐམས་ཅད་བུ་དང་བུ་མོ་རྣམས་ལ་སེར་སྣ་འཇུར་གེགས་སྤུ་ཙམ་
མེད་པའི་སྒོ་ནས་སྦྱིན་ཏེ། བུ་རྒྱུད་ཀྱི་དོན་འགྲུབ་སྟེ་དེའི་བསམ་པ་
རྫོགས་རོགས་བྱས་ན་ཕ་མ་རང་གི་སྐྱེ་བ་ནས་ཚེ་རབས་ཀྱི་དོན་ཐམས་
ཅད་འགྲུབ་སོང་བ་ལྟ་བུ་ཞིག་ཏུ་རེ་ནས་གཅེས་སྤྲས་ཀྱི་སྒོ་ནས་བསྐྱངས་
པའི་དྲིན་ལ་ངོ་མ་བུ་རྒྱུད་ཀྱིས་བསམ་ཤེས་ན་ཚད་བཟུང་མི་ཤེས་པ་ཡིན་

ཞིང་། ད་ལྟའི་མི་ཚེ་འདི་ཁོ་ན་དྲིན་ཆེ་བ་ཙམ་མ་ཡིན་པར། ད་ལྟའི་ཕ་མ་
འདི་ཡིས་སྐྱེ་བ་སྔ་མ་རྣམས་སུའང་། རང་མི་ལུས་ཐོབ་དུས་ཀྱི་ཕ་མར་
བྱས་ཏེ། ད་ལྟ་འདི་ལྟ་བུའི་སྒོ་ནས་དྲིན་གྱིས་སྐྱོང་བ་ལའང་ཚད་མེད་རང་
དུད་འགྲོ་གཅན་གཟན་ལ་སོགས་པའི་བུར་སྐྱེས་དུས་ཀྱི་ཕ་མར་བྱས་ཏེ།
གཞན་གྱི་སྲོག་བཅད་པའི་ཤ་ཁྲག་སོགས་ཀྱིས་གསོས་པའི་དྲིན་ལའང་
ཚད་མེད། བྱ་བྱིའུ་སོགས་སུ་སྐྱེས་དུས་ཀྱི་ཕ་མར་བྱས་ཏེ། འབུ་སྲིན་སོགས་
བསད་དེ་ཁ་གསོས་པའི་དྲིན་ལའང་ཚད་མེད། རི་དྭགས་དང་གཡུང་དྭགས་
སོགས་སུ་སྐྱེས་དུས་ཀྱི་ཕ་མར་བྱས་ཏེ། རང་གི་ཆེད་དུ་ཕ་མ་རང་གི་རང་
སྲོག་ཤོར་བ་ཙམ་ལའང་གྲངས་དང་ཚད་གཏན་ནས་མེད། དེ་ལྟ་བུའི་སྒོ་
ནས་མདོར་ན་སྐྱེ་བ་ཚེ་རབས་དཔག་ཏུ་མེད་པ་ནས་དྲིན་ཅན་གྱི་ཕ་མ་ཡིན་
པ་ལ་རང་གིས་དྲིན་ངོ་མ་ཤེས་པ་ཁོ་ན་ཡིན་པས་རང་ལས་ཁྲེལ་མེད་ཆེ་
བའི་མི་ཞིག་སུ་ཡང་མེད། དེ་ལྟར་ན་རང་གི་ད་ལྟ་རྩ་བའི་ཕ་དང་མ་འདི་
གཉིས་སྐྱེ་བ་ཚེ་འདི་ཉིད་ཀྱི་ལུས་རྟེན་འདི་ལ་དྲིན་བསམ་གྱིས་མི་ཁྱབ་པ་
ཞིག་ཆེ་ལ། དེར་མ་ཟད་སྐྱེ་བ་སྔ་མའི་ཚེ་རབས་དཔག་ཏུ་མེད་པ་ལའང་
དྲིན་ཤིན་ཏུ་ཆེ་བ་དེ་བཞིན་དུ་ཁམས་གསུམ་འགྲོ་བ་རིགས་དྲུག་གི་བསྡུས་
པའི་སེམས་ཅན་གྱིས་ཀྱང་སྐྱེ་བ་སྔ་མ་རྣམས་སུ་རང་གི་ཕ་མར་ལན་
གྲངས་དཔག་ཏུ་མེད་པ་བྱེད་པའི་དུས་ཚོད་དེ་རྣམས་སུ་ཡང་དེ་ལྟ་བུའི་སྒོ་
ནས་དྲིན་ཤིན་ཏུ་ཆེ་བའི་དྲིན་ཅན་གྱི་ཕ་མ་ཁོ་ན་མ་ཡིན་པའི་སེམས་ཅན་
གཅིག་ཀྱང་ཡོད་མི་སྲིད་པ་ཡིན་ཞིང་། དེས་ན་ད་ལྟ་རང་རེ་རྣམས་ཀྱིས་སེམས་
ཅན་གྱི་ཤ་ཟ་བ། པགས་པ་གྱོན་པ། རྨོ་བ། བཞོ་བ། ཞོན་པ། འགེལ་བ།

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད།
བཤའ་བ་སོགས་བྱ་རྒྱུའི་སེམས་ཅན་འདི་དག་ཐམས་ཅད་ཀྱང་ཕ་དང་མ་
ཁོ་ན་ཡིན་ནོ། །གསུམ་པ་དེ་དག་ལ་དྲིན་ལན་འཇལ་འདོད་ཀྱི་བློ་བསྐྱེད་
པ་ནི། དེ་ལྟར་ན། ཁམས་གསུམ་ནམ་མཁས་གར་ཁྱབ་པའི་སེམས་ཅན་
འགྲོ་བ་རིགས་དྲུག་གིས་བསྡུས་པ་ཡོད་དར་ཚད་ཐམས་ཅད་རང་གི་ཕ་
དང་མ་ཉིད་དུ་ལན་གྲངས་མེད་པ་རེ་མ་བྱས་པའི་སེམས་ཅན་གཅིག་ཀྱང་
མེད་པ་དང་། ཕ་མར་བྱས་པའི་དུས་ཚོད་དེ་རྣམས་ཀྱི་སྐབས་ནའང་། ཕན་
པ་དཔག་ཏུ་མེད་པ་ཞིག་བཏགས་ལ་ཐོགས་པ་དང༌། གནོད་པ་ཚད་མེད་
པ་ལས་བསྐྱབས་པར་བྱས་པའི་དྲིན་ཅན་གྱི་ཕ་མ་ཡིན་པ་ལ། ཕ་མ་སེམས་
ཅན་དེ་ཐམས་ཅད་ནི་ཐར་པ་དང་ཐམས་ཅད་མཁྱེན་པ་སངས་རྒྱས་ཀྱི་གོ་
འཕང་ནི་མ་ཐོབ་སྟེ། ཁམས་གསུམ་འཁོར་བའི་བཙོན་ར་འདི་ཉིད་ཀྱི་ནང་
དུ་ཆུད་དེ། འགའ་ཞིག་གི་སྡིག་པ་མི་དགེ་བ་བྱས་པའི་རྣམ་སྨིན་གྱི་འབྲས་
བུ་དམྱལ་བ་དང་ཡི་དྭགས་དུད་འགྲོ་རྣམས་ཀྱི་གནས་སུ་སྐྱེས་ཏེ་ཚ་གྲང་
བཀྲེས་སྐོམ་བླུན་རྨོངས་བཀོལ་སྤྱོད་ཀྱི་སྡུག་བསྔལ་བཟོད་གླགས་མེད་པ་
རེ་མྱོང་བཞིན་པ་དང་འགའ་ཞིག་གི་ནི་སྐྱེ་བ་ཕྱི་མ་ལ་ངན་སོང་གི་གནས་
སུ་སྐྱེ་ངེས་ཅན་གྱི་སྲོག་གཅོད་པ། མ་བྱིན་པ་ལེན་པ། འདོད་ལོག་སྤྱོད་པ་
སོགས་མི་དགེ་བའི་ལས་ཤིན་ཏུ་དྲག་པོ་ཚད་མེད་པ་ཞིག་སྤྱོད་དེ་གནས་
པ་དང༌། འགའ་ཞིག་ནི་མཐོ་རིས་མིའི་ལུས་རྟེན་ལ་སྔོན་ལས་ཀྱི་འབྲས་བུ་
ཟག་བཅས་ཀྱི་བདེ་བ་ཅུང་ཟད་རེ་ལ་མགོ་བོ་འཁོར་ཏེ་དམ་པའི་ཆོས་མ་
འགྲུབ་པས། ལས་ཀྱི་འབྲས་བུ་ཟད་པ་དང་མཉམ་དུ་འཆི་ནས་ངན་སོང་
དུ་འགྲོ་ལ་ཁད་པ་ལྟ་བུར་གྱུར་པའི་མ་རྒན་སེམས་ཅན་དེ་རྣམས་ནི་མཐོ་

རིས་དང་ཐར་པའི་ལམ་ཐམས་ཅད་ལས་ཉམས་ཏེ་ནོར་ཞིང་། འཁོར་བ་
དང་ངན་སོང་གི་ལམ་ལོག་པ་དང་ངན་པ་ལ་ཞུགས་ཏེ། ལོང་བ་ཐང་གི་
དཀྱིལ་དུ་ལྷག་པ་བཞིན་དུ་ཅི་བྱ་ཆ་མེད། གར་འགྲོ་རང་དབང་མེད། ཐར་
པ་ལ་འགྲོ་བའི་ཚུལ་ཁྲིམས་ཀྱི་རྐང་པ་མེད། ལས་འབྲས་ལ་བལྟ་བའི་ཤེས་
རབ་ཀྱི་མིག་མེད། མ་རིག་པའི་མུན་པས་འཐུམ། ལས་ཀྱི་རླུང་གིས་བདས།
འཁོར་བའི་ཆུ་བོས་ཁྱེར། ངན་སོང་གི་གཡང་ས་དྲག་པོར་ལྷུང་བའི་མ་
རྒན་སེམས་ཅན་དེ་རྣམས་སྙིང་རེ་རྗེ། མ་རྒན་དུ་གྱུར་པའི་སེམས་ཅན་དེ་
རྣམས་ཀྱི་ལུས་སེམས་ལ་ཅི་ཞིག་གིས་ཕན་ན། མཐོ་རིས་དང་ཐར་པ་
སངས་རྒྱས་ཀྱི་གོ་འཕང་ཐོབ་ན་དེས་དངོས་སུ་ཕན། དེའི་རྒྱུ་དགེ་བ་རྣམ་
དག་ཞིག་འགྲུབ་པ་བྱུང་ན་དེའི་བརྒྱུད་ནས་ཕན། མ་རྒན་སེམས་ཅན་དེ་
རྣམས་ཀྱི་ལུས་སེམས་ལ་ཅི་ཞིག་གི་གནོད་ནི། འཁོར་བ་དང་ངན་སོང་གི་
སྡུག་བསྔལ་གྱིས་དངོས་སུ་གནོད། དེའི་རྒྱུ་མི་དགེ་བའི་ལས་ཀྱིས་ནི་བརྒྱུད་
ནས་གནོད་པ་ཡིན་པ་ལ། དེ་ལྟར་ན་ཕ་མར་གྱུར་པའི་སེམས་ཅན་དེ་དག་
ཐམས་ཅད་ལུས་སེམས་ལ་དངོས་སུ་མཐོ་རིས་དང་ཐར་པའི་བདེ་བ་དང་།
དེའི་རྒྱུ་དགེ་བ་རྣམ་པར་དག་པ་ཞིག་དང་ལྡན་ཏེ་འཕྲད་རྒྱུ་ཞིག་ཡོད་ན་ཅི་
མ་རུང་སྙམ་དུ་བྱམས་པའི་སེམས་ཁ་ཙམ་མ་ཡིན་པར་སྙིང་ནས་ཡང་ཡང་
བསྒོམ། དེ་ཐམས་ཅད་ཀྱི་ལུས་སེམས་ལ་འཁོར་བ་དང་ངན་སོང་གི་སྡུག་
བསྔལ་ཐམས་ཅད་དང་། དེའི་རྒྱུ་མི་དགེ་བ་ཐམས་ཅད་དང་གཏན་དུ་བྲལ་
རྒྱུ་ཞིག་ཡོད་ན་ཅི་མ་རུང་སྙམ་དུ་སྙིང་རྗེ་བཟོད་གླགས་མེད་པ་ཞེ་ཐག་པ་
ནས། མིག་ནས་མཆི་མ་བབས་པ། ལུས་ལས་བ་སྤུ་ལྡང་བར་འགྱུར་གྱི་

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད།
བར་དུ་ཡང་ཡང་བསམ། དེ་ལྟ་བུའི་དྲིན་ཆེན་གྱི་ཕ་མར་གྱུར་པའི་སེམས་
ཅན་འཁོར་བའི་སྡུག་བསྔལ་གྱིས་མནར་བ་དེ་རྣམས་ལ་དྲིན་ལན་རྒྱུ་ནོར་
ལོངས་སྤྱོད་ཀྱི་སྒོ་ནས་འཇལ་འཕྲོད་འོང་བའི་དུས་ཚོད་ཅིག་ནི་གཏན་ནས་
མེད་ལ། འོན་ཀྱང་བུ་རྒྱུད་བདག་རང་ཉིད་ད་ལྟ་འཛམ་བུ་གླིང་དུ་སྐྱེས། དལ་
འབྱོར་གྱི་མི་ལུས་རིན་པོ་ཆེ་ཐོབ། སངས་རྒྱས་ཀྱི་བསྟན་པ་དང་མཇལ།
བླ་མ་དགེ་བའི་བཤེས་གཉེན་དང་འཕྲད། སྨྲ་ཤེས་དོན་གོ་མིའི་མཚན་ཉིད་
ཚང་། ཚེ་རབས་གཏན་གྱི་ལེགས་ཉེས་ཀྱི་འདུན་མ་ཐམས་ཅད་རང་ལག་
ཏུ་ཡོད། དོན་ཡར་འགྲོ་དང་མར་འགྲོའི་ས་མཚམས་ལ་སླེབས། ཆོས་ཅི་ཙམ་
སྒྲུབ་པ་ལ་རང་དབང་ཆེ་བ་སོགས་མཐུན་རྐྱེན་ཐམས་ཅད་ཚང་བའི་དུས་
འདི་ལ། དྲིན་ཆེན་གྱི་ཕ་མར་གྱུར་པའི་སེམས་ཅན་དེ་ཐམས་ཅད་དྲིན་ལན་
བཟང་པོ་དེ་དམ་པའི་ཆོས་ཀྱིས་འཇལ་བའི་དུས་ལ་བབས་པ་ཡིན་ནོ་སྙམ་
དུ་ཡང་ཡང་བསམ། དེ་ཡང་ཕ་མ་ལ་དྲིན་ལན་འཇལ་བ་ལ་རྒྱུ་ནོར་ལོངས་
སྤྱོད་ཁ་ཟས་རྒྱབ་གོས་སོགས་ལེགས་པོ་སྤྲད། ཁ་དྲི་ལག་བྱམས་སོགས་
བུ་རྒྱུད་ཀྱིས་བྱས་པ་ལ་བསོད་ནམས་ཀྱི་དགེ་བ་ཚད་བཟུང་དུ་མེད་པ་ཞིག་
ཡོད་པར་གསུངས་ལ། འོན་ཀྱང་ཕན་ཐོགས་ཀྱི་ཆ་ནས་བསམ་ན་དེས་ནི་
ཚེ་འདི་ལ་ཕ་མའི་ཁ་རྒྱབ་ལ་ཕན་ཐོགས་པ་ཙམ་ཡིན་ཞིང་། དམ་པའི་ཆོས་
ཀྱི་སྒོ་ནས་བུ་རྒྱུད་ཀྱིས་ཕ་མ་ལ་དྲིན་ལན་འཇལ་ན་དེས་ནི་ཕ་མ་ལ་སྐྱེ་བ་
ནས་ཚེ་རབས་ཐམས་ཅད་དུ་འཁོར་བ་དང་ངན་སོང་གི་སྡུག་བསྔལ་ལས་
བསྐྱབས་ཏེ་མཐོ་རིས་དང་ཐར་པ་སངས་རྒྱས་ཀྱི་གོ་འཕང་མན་ཆད་ཀྱིས་
བདེ་བ་ལ་འགོད་པའི་ཕན་ཐོགས་ནུས་པ་ཡོད་དོ། །དེས་ན་སྤྱིར་དུས་རྟག་

པར་ཕྱག་བསྐོར་སྒྲིབ་སྦྱོང་། ཁ་ཏོན་བཟླས་བརྗོད་སོགས་ཀྱི་དགེ་བ་ལུས་
ངག་ཡིད་གསུམ་གྱི་སྒོ་ནས་ཆེ་ཆུང་ཅི་ཙམ་འགྲུབ་པ་དེ་དག་ཐམས་ཅད་
དང༌། ཁྱད་པར་དུའང་ཐེག་པ་ཆེན་པོའི་གསོ་སྦྱོང་དང་འབྲེལ་བའི་བསྙེན་
གནས་ཡན་ལག་བརྒྱད་པའི་སྡོམ་པ་ཉིན་ཞག་ཕྲུགས་རེ་ལ་བསྲུང་བའི་
སྨྱུང་གནས་ཆ་རེ་ཟུང་ཙམ་མམ། ཆ་བརྒྱད་རེ་ཙམ་འགྲུབ་ན་དེའང་ཐོག་
མར་སྦྱོར་བའི་དུས་ན། ད་ལན་དགེ་བ་འདི་ང་ཡི་དྲིན་ཆེན་གྱི་ཕ་མར་གྱུར་
པའི་སེམས་ཅན་ནམ་མཁས་གར་ཁྱབ་པ་དེ་དག་ཐམས་ཅད་གནས་
སྐབས་ནུབ་ཕྱོགས་བདེ་བ་ཅན་གྱི་ཞིང་ཁམས་སོགས་ལ་སྐྱེ་བ་དང༌།
མཐར་ཐུག་རྣམ་པ་ཐམས་ཅད་མཁྱེན་པ་སངས་རྒྱས་ཀྱི་གོ་འཕང་རིན་པོ་
ཆེ་ཐོབ་པའི་ཆེད་དུ་ཡིན་ནོ་སྙམ་པའི་ཀུན་སློང་དྲག་པོ་དང༌། བར་དུ་སྡོམ་
པ་སྲུང་བའི་ཚེ་ནའང་ཁ་གཡེང་དང་མིག་གཡེང༌། ཞུམ་པ་དང་རྒོད་པ་
སོགས་ཀྱི་སྒོ་ནས་སེམས་འཁྲུལ་གཡེང་ཐམས་ཅད་དང་བྲལ་བའི་སྒོ་ནས།
བླ་མ་དང་དཀོན་མཆོག་གསུམ་ལ་དད་པ། བསྒྲུབ་རྒྱུའི་ཡི་དམ་གྱི་ལྷ་
ཐུགས་རྗེ་ཆེན་པོ་ལ་དག་སྣང་དང་མོས་གུས། བསྒྲུབ་པའི་ཆོས་ལ་སྙིང་
རུས། ཕ་མ་སེམས་ཅན་ཐམས་ཅད་ལ་བྱམས་པ་དང་སྙིང་རྗེ་འཁོར་བ་ལ་
ངེས་འབྱུང་གི་སྐྱོ་ཤས་སོགས་དང་མ་བྲལ་བའི་སྒོ་ནས་ལུས་ངག་ཡིད་
གསུམ་འཇུག་པ་ཆིག་དྲིལ་བྱེད་དེ་དགེ་སྦྱོར་ཁོ་ནས་དུས་འདའ་བ་ཞིག་
དང༌། ཐ་མར་དགེ་བ་དེ་དག་ཐམས་ཅད་ཆུད་ཟ་བར་མི་འགྱུར་བའི་ཆེད་
དུ་སྐབས་དང་སྐབས་སུ་ཕ་མ་སེམས་ཅན་ཐམས་ཅད་སངས་རྒྱས་ཀྱི་གོ་
འཕང་ཐོབ་པའི་རྒྱུར་གྱུར་ཅིག་སྙམ་པའི་འདུན་པ་དྲག་པོའི་སྒོ་ནས་བསྔོ་

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད།
བ་གཞན་ལ་ཞུ་བའམ། རང་ཉིད་ཀྱིས་བཟང་སྤྱོད་ལ་སོགས་པའི་བསྔོ་བ་
དང་སྨོན་ལམ་རྒྱས་བསྡུས་ཅི་རིགས་པས་རྒྱས་གདབ་པར་བྱ་དགོས་པར་
གསུངས་སོ།། །། །
༈ དེ་ལྟར་ན་སྦྱོར་བ་སྔོན་དུ་འགྲོ་བའི་ཆོས་དལ་འབྱོར་རྙེད་པར་དཀའ་བའི་
ཚུལ་ལ་བསམ་པས་ཆོས་ལྡན་གྱི་མི་ལུས་ཆུད་མི་ཟ་བར་བྱས། འཆི་བ་མི་
རྟག་པའི་ཚུལ་ལ་བསམ་པས་དམ་པའི་ཆོས་སྒྲུབ་པ་དེ་ལེ་ལོའི་དབང་དུ་མི་
ཤོར་བར་བསྐུལ། ལས་རྒྱུ་འབྲས་ངེས་པའི་ཚུལ་ལ་བསམ་པས་དགེ་སྡིག་ལ་
བླང་དོར་བྱ་བར་གདམས། འཁོར་བའི་ཉེས་དམིགས་ལ་བསམ་པས་དགེ་བ་
གང་སྒྲུབ་ཐམས་ཅད་ངེས་འབྱུང་གིས་ཀུན་ནས་བསླངས་ཏེ་ཐར་པའི་རྒྱུ་རུ་
བསྒྱུར། འགྲོ་ཀུན་ཕ་མར་ཤེས་ཏེ་བྱམས་དང་སྙིང་རྗེ་བསྒོམ་ཞིང་རང་དོན་ལ་
ཞེན་པ་སྤོང་སྟེ་དགེ་རྩ་ཐམས་ཅད་བྱང་ཆུབ་མཆོག་ཏུ་སེམས་བསྐྱེད་པས་
ཟིན་པར་བྱས་པའི་སྒོ་ནས་ཀུན་སློང་གི་སེམས་བཅོས་པར་བྱས་ཏེ། ད་ནི་
དངོས་གཞི་སྨྱུང་བར་གནས་པའི་ཆོ་གའི་སྒོ་ནས་འཕགས་པ་སྤྱན་རས་
གཟིགས་དབང་ཕྱུག་ཐུགས་རྗེ་ཆེན་པོ་བསྒྲུབས་པའི་ཕན་ཡོན་སྒྲུབ་ཚུལ་དང་
བཅས་པ་ལ་གཉིས་ཏེ། ཆོས་ལ་ཡིད་ཆེས་ཀྱི་སྤྲོ་བ་བསྐྱེད་པའི་ཆེད་དུ་ཕན་
ཡོན་བསྟན་པ། ཇི་ལྟར་སྒྲུབ་ཚུལ་ལོ་རྒྱུས་དང་བཅས་པ་བསྟན་པའོ། །
དང་པོ་ལ་གསུམ་སྟེ། འཕགས་པ་ཐུགས་རྗེ་ཆེན་པོའི་ཆེ་བའི་ཡོན་ཏན་སྤྱིར་
བསྟན་པ། བྱེ་བྲག་ཏུ་བསྒྲུབས་པའི་ཕན་ཡོན་གྱི་རྣམ་གཞག་བསྟན་པ། སྒྲུབ་
པ་ལ་ཡིད་ཆེས་པའི་ཆེད་དུ་བརྒྱུད་པའི་རྣམ་ཐར་བསྟན་པའོ། །དང་པོ་ནི། དེ་
ཡང་འཕགས་པ་སྤྱན་རས་གཟིགས་དབང་ཕྱུག་ཐུགས་རྗེ་ཆེན་པོ་ནི། འདི་

ནས་ནུབ་ཀྱི་ཕྱོགས་རོལ་གྱི་སངས་རྒྱས་ཀྱི་ཞིང་ཁམས་གང་གའི་ཀླུང་གི་བྱེ་མ་
སྙེད་འདས་པའི་ཕ་རོལ་ན་འཇིག་རྟེན་གྱི་ཁམས་བདེ་བ་ཅན་ཞེས་བྱ་བ་ཡོན་
ཏན་གྱི་ཕུང་པོ་བརྗོད་པར་མི་ནུས་པའི་དབུས་སུ། བྱང་ཆུབ་ཀྱི་ཤིང་རིན་པོ་ཆེ་
སྣ་ཚོགས་པའི་རང་བཞིན་ཅན་གྱི་དྲུང་ན་བཞུགས་པའི་དེ་བཞིན་གཤེགས་པ་
འོད་དང་ཚེ་དཔག་ཏུ་མེད་པ་ཞེས་བྱ་བའི་སྲས་ཀྱི་ཐུ་བོ་ཕྱག་ན་པདྨོ་ཞེས་སམ་
སྤྱན་རས་གཟིགས་དབང་ཕྱུག་ཐུགས་རྗེ་ཆེན་པོ་ཞེས་བྱ་བའི་ཚུལ་གྱིས་འགྲོ་
བའི་དོན་མཛད་པ་ནི། སྙིང་རྗེ་པདྨ་དཀར་པོ་ལས། འཁོར་ལོས་སྒྱུར་བའི་རྒྱལ་
པོ་རྩིབས་ཀྱི་མུ་ཁྱུད་ཀྱི་སྲས་ཀྱི་ཐུ་བོ་མིག་མི་འཛུམ་དང་བཅས་པས་ཐུགས་
བསྐྱེད་པའི་ཚེ། དེ་བཞིན་གཤེགས་པ་རིན་ཆེན་སྙིང་པོས་མིག་མི་འཛུམ་ལ།
རིགས་ཀྱི་བུ་ཁྱོད་ཀྱིས་ངན་སོང་རྣམས་ལ་ཡང་བལྟས། མཐོ་རིས་རྣམས་
སུའང་བལྟས། སེམས་ཅན་ཐམས་ཅད་ཀྱི་སྡུག་བསྔལ་ལའང་བལྟས་ཤིང་།
སེམས་ཅན་ཐམས་ཅད་སྡུག་བསྔལ་ལས་ཐར་བར་བྱ་བ་དང༌། ཉོན་མོངས་པ་
རབ་ཏུ་ཞི་བར་བྱ་བའི་ཕྱིར་སྙིང་རྗེ་ཆེན་པོས་སེམས་བསྐྱེད་པའི་ཕྱིར་ན། རིགས་
ཀྱི་བུ་དེའི་ཕྱིར་ཁྱོད་ལ་སྤྱན་རས་གཟིག་དབང་ཕྱུག་ཅེས་བྱའོ་ཞེས་དང༌།
རྒྱལ་པོ་རྩིབས་ཀྱི་མུ་ཁྱུད་དེ་སངས་རྒྱས་ཚེ་དཔག་མེད་དང༌། དེའི་སྲས་ཀྱི་ཐུ་
བོ་མིག་མི་འཛུམ་ནི་སྤྱན་རས་གཟིགས་དབང་ཕྱུག་ཐུགས་རྗེ་ཆེན་པོར་འགྱུར་
བར་གསུངས་པ་ལྟར་ཡིན་ཞིང་། དོན་ལ་སངས་རྒྱས་ཐམས་ཅད་ཀྱི་སྤྲུལ་གཞི་
ཡིན་ཏེ། ཆོས་སྐུའི་ངོ་བོ་གཟི་བརྗིད་འོད་དཔག་མེད། ལོངས་སྐུ་ནམ་མཁའི་
རྒྱལ་པོ་གངས་ཅན་མཚོ། སྤྲུལ་སྐུ་རྒྱུད་པདྨ་དྲྭ་བ་ལས་གསུངས་པའི་སེང་གེ་
སྒྲ་སོགས་རིགས་བཅུའི་གཙོས་བྱེ་བ་གྲངས་སྙེད། ཡང་སྤྲུལ་བསྐལ་བཟང་གི་

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད།
སངས་རྒྱས་སྟོང་རྩ་གཉིས་ལ་སོགས་པ་ནམ་མཁའ་དང་སེམས་ཅན་ཇི་སྲིད་
གནས་པ་དེ་སྲིད་དུ་ཐུགས་རྗེའི་འཇུག་པ་བསམ་གྱིས་མི་ཁྱབ་པ་ལས་སྐུ་ཡི་
བ་སྤུའི་བུ་ག་རེ་རེ་ནས་ཀྱང་དུས་སྐད་ཅིག་མ་རེ་རེ་ལའང་ཕྲིན་ལས་ཀྱི་སྤྲུལ་
པ་ས་ཆེན་པོའི་རྡུལ་གྱིས་ཀྱང་གཞལ་བར་མི་ནུས་པ་རེ་སྟོན་ཏེ་འགྲོ་བ་སེམས་
ཅན་གྱི་དོན་མཛད་པ་ལས། སྐུ་ཡི་ངོ་བོ་ཞལ་བཅུ་གཅིག་པ། གསུང་ཡི་གེ་དྲུག་
པ། ཐུགས་སྤྲུལ་ཡེ་ཤེས་ཀྱི་མགོན་པོ་ཕྱག་དྲུག་པ། ཡོན་ཏན་གྱི་སྤྲུལ་པ་ཁྲོ་
རྒྱལ་རྟ་མཆོག་རོལ་པ། ཕྲིན་ལས་ཀྱི་སྤྲུལ་པ་སྒྲོལ་མ་འཇིགས་པ་བརྒྱད་སྐྱོབས་
དང༌། སྒྲོལ་མ་དཀར་སྔོན་ལ་སོགས་པ་རྣམས་སྙིགས་དུས་ཀྱི་གདུལ་བྱ་སྤྱི་
དང༌། ཁྱད་པར་དུ་བོད་ཁ་བ་ཅན་གྱི་ལྷ་མཆོག་གཙོ་བོར་གྱུར་པ་ཡིན་ལ།
དེ་དག་གི་ཁུངས་ནི་སྤྱན་རས་གཟིགས་ཀྱི་མདོ་རྒྱུད་ཉེར་གཅིག་ཏུ་གྲགས་
པ་རྣམས་ལས་མཚན་ཐོས་པ་ཙམ་གྱིས་ཕན་ཡོན་དཔག་ཏུ་མེད་པ་གསུངས་པ་
སོགས་བཤད་ཀྱིས་མི་ལང་ལ། མདོར་བསྡུ་ན་ཟ་མ་ཏོག་བཀོད་པའི་མདོ་ལས།
རིགས་ཀྱི་བུ་ཕྱོགས་བཅུའི་འཇིག་རྟེན་གྱི་ཁམས་ཀྱི་སེམས་ཅན་ཐམས་
ཅད་གང་ང་དང་འདྲ་བའི་དེ་བཞིན་གཤེགས་པ་དགྲ་བཅོམ་པ་ཡང་དག་
པར་རྫོགས་པའི་སངས་རྒྱས་རྣམས་སུ་གྱུར་ལ། དེ་དག་ཀྱང་གནས་གཅིག་ཏུ་
བཞག་ཅིང་། ན་བཟའ་དང་། བཤོས་དང༌། མལ་སྟན་དང༌། ན་བའི་གསོས་
སྨན་དང་ཡོ་བྱད་རྣམས་ཀྱིས་བསྐལ་པའི་བར་དུ་མཆོད་ཀྱང་། དེ་བཞིན་
གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དེ་དག་
གིས་བྱང་ཆུབ་སེམས་དཔའ་སེམས་དཔའ་ཆེན་པོ་སྤྱན་རས་གཟིགས་ཀྱི་
དབང་པོའི་བསོད་ནམས་ཀྱི་ཕུང་པོ་བགྲང་མི་ནུས་ན། རིགས་ཀྱི་བུ་གང་

ང་གཅིག་པུ་འཇིག་རྟེན་གྱི་ཁམས་འདི་ན་གནས་པས་ལྟ་ཅི་སྨོས། གང་འཇིག་
རྟེན་ན་སྤྱན་རས་གཟིགས་ཀྱི་དབང་པོའི་མིང་དྲན་པ་དེ་དག་ནི་བདེ་བ་དང་
ལྡན་པ་ཡིན་ནོ། །དེ་དག་ནི་རྒ་བ་དང༌། ན་བ་དང༌། འཆི་བ་དང༌། སྡུག་བསྔལ་
བ་ལས་ཡོངས་སུ་ཐར་བ་ཡིན་ནོ། །དེ་དག་འཁོར་བའི་ཐ་མ་གཞན་མེད་
པའི་སྡུག་བསྔལ་ལས་ཐར་བར་འགྱུར་རོ། །དེ་དག་ནི་གོས་དཀར་པོ་དང་
སྐྱ་བོ་བགོས་བཞིན་དུ་བྱ་ངང་པའི་རྒྱལ་པོ་མགྱོགས་པ་དང་རླུང་གི་ཤུགས་
འོང་བ་བཞིན་བདེ་བ་ཅན་གྱི་ཞིང་ཁམས་སུ་དེ་བཞིན་གཤེགས་པ་སྣང་བ་
མཐའ་ཡས་ལས་ཆོས་མངོན་དུ་ཉན་པའི་ཕྱིར་འགྲོའོ། །ཐོས་ནས་ཀྱང་དེ་
དག་གི་ལུས་ལ་འཁོར་བའི་སྡུག་བསྔལ་མི་འབྱུང་། འདོད་ཆགས་དང༌།
ཞེ་སྡང་དང༌། གཏི་མུག་མི་འབྱུང་། རྒ་བ་དང༌། ཤི་བར་མི་འགྱུར། དེ་དག་གི་
ལུས་ལ་བགྲེས་པར་མི་འགྱུར། མངལ་ན་གནས་པའི་སྡུག་བསྔལ་བ་ཤེས་
པར་མི་འགྱུར་ཏེ། ཆོས་ཀྱི་རོས་བསྐྱོད་ནས་དེ་ཉིད་དུ་པདྨའི་ནང་དུ་སྐྱེ་བར་
འགྱུར་ཏེ། བྱང་ཆུབ་སེམས་དཔའ་སེམས་དཔའ་ཆེན་པོ་སྤྱན་རས་གཟིགས་ཀྱི་
དབང་པོའི་ཡི་དམ་བརྟན་པོ་ཡོངས་སུ་རྫོགས་པ་དང་སེམས་ཅན་ཐམས་
ཅད་ཐར་པ་ལ་བཞག་གི་བར་དུ་འཇིག་རྟེན་གྱི་ཁམས་དེ་ན་རྟག་ཏུ་འཛིན་ཅིང་
གནས་སོ། །ཞེས་སོགས་གསུངས་པ་དང་། ཆོ་ག་ཞིབ་མོ་ལས། ཇི་ལྟར་
བདག་མ་འོངས་པའི་དུས་ན་སེམས་ཅན་ལ་ཕན་པ་དང་བདེ་བ་དང་ཞི་
བར་བགྱིས་ནུས་པར་འགྱུར་ཞེ་ན། ད་ནི་ངེས་པར་བདག་གི་ལུས་ལ་ལག་
པ་སྟོང་དང་མིག་སྟོང་ཡོངས་སུ་རྫོགས་པར་གྱུར་ཅིག །ཅེས་སྨོན་ལམ་བཏབ་
པའི་མོད་ལ་ཕྱག་སྟོང་སྤྱན་སྟོང་དུ་གྱུར་ཏེ། ཕྱོགས་བཅུའི་སངས་རྒྱས་རྣམས་

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད།
ཀྱིས་དབང་བསྐུར་ཞིང་ལྟས་ཆེན་པོ་བཅོ་བརྒྱད་བྱུང་བར་གསུངས་པ་དང༌།
རྒྱུད་པདྨ་དྲྭ་བ་ལས། ཕྱིས་ནི་འདྲེན་པ་ཤཱཀྱ་ཞེས། །མི་མཇེད་འཇིག་རྟེན་ཁམས་
འཁྲུངས་ཚེ། །མི་ཡུལ་ལས་ཀྱང་ཁྱད་པར་དུ། །ཡི་དྭགས་༼བོད་ཡུལ་མཆན ༽གླིང་
དུ་སྐྱེས་པ་འགའ། །རྟེན་ལ་འདུད་འཕེལ་བྱ་བའི་ཕྱིར། །མཚན་མོ་མུན་ནག་
སྤྲིན་རུམ་དུ། །སྐད་ཅིག་གློག་འགྱུ་ཇི་ལྟ་བར། །རིག་སྔགས་འཆང་བ་གདོང་
བཅུ་གཅིག །ཡན་ལག་སྟོང་དང་ལྡན་པ་ལ། །སྤྱན་ནི་ཆིག་སྟོང་སུམ་བཅུ་
པའི། །མཚན་དང་ལྡན་པའི་སྐུ་འབྱུང་འགྱུར། །དེ་ཚེ་སྐལ་ལྡན་ལ་ལ་ཞིག །
མཚན་ནས་བརྗོད་ཅིང་སྐུ་ལ་མོས། །རིག་སྔགས་བཟླས་པ་པོ་གང་ཞིག །
འཇིག་རྟེན་འདོད་པ་ཀུན་འགྲུབ་ཅིང་། །ཕྱིས་ནས་ཡེ་ཤེས་རྙེད་འགྱུར་རོ། །
ཞེས་འདས་པའི་བསྐལ་པར་སངས་རྒྱས་ཚེ་དཔག་མེད་ཅེས་པས་འཕགས་
པ་སྤྱན་རས་གཟིགས་དབང་ཕྱུག་ཉིད་སངས་རྒྱས་ཤཱཀྱ་ཐུབ་པའི་བསྟན་པ་
ལ་བོད་ཁ་བ་ཅན་གྱི་ལྷ་སྐལ་གཙོ་བོར་ལུང་བསྟན་པ་ལྟར་ཡིན་ལ། མདོར་ན་
དོན་ལ་རྒྱལ་བ་ཐམས་ཅད་ཀྱི་སྤྲུལ་གཞི་ཐུགས་རྗེའི་རང་གཟུགས་གཅིག་
པུར་ངེས་ལ། ཚུལ་བསྟན་མི་མཇེད་འཇིག་རྟེན་གྱི་ཞིང་ཁམས་འདི་ཁོ་ནར་
མཚོན་ན། འཛམ་གླིང་བྱེ་བ་ཕྲག་བརྒྱ་སྤྱི་དང་ཁྱད་པར་བྱང་ཕྱོགས་ཁ་བ་
ཅན་གྱི་ཡུལ་ལྗོངས་བྱེ་བ་ཕྲག་བརྒྱར་སྐུ་གསུང་ཐུགས་ཡོན་ཏན་ཕྲིན་ལས་
ཀྱི་འཇུག་པ་བསམ་གྱིས་མི་ཁྱབ་པ་ཞིག་སྟོན་ཅིང་། དེས་ན་ནམ་མཁས་
གར་ཁྱབ་པའི་འགྲོ་དྲུག་གི་གནས་རྣམས་སུ་ཐ་ན། གྲུ་ཟམ། ཟས་སྨན། སྲིན་
འབུའི་གཟུགས་ལ་སོགས་པ་གདུལ་བྱ་གང་ལ་གང་འཚམས་ཀྱིས་དོན་
མཛད་པ་སོགས་ཡོན་ཏན་གྱི་ཕུང་པོ་བརྗོད་པར་མི་ནུས་སོ། །གཉིས་པ་བྱེ་

བྲག་དུ་སྒྲུབ་པའི་ཕན་ཡོན་རྣམ་གཞག་བསྟན་པ་ལ་བཞི་སྟེ། ཐུགས་རྗེ་ཆེན་
པོའི་སྒྲུབ་པ་སྤྱི་ཡི་ཕན་ཡོན་བསྟན་པ། ཐེག་པ་ཐུན་མོང་བའི་བསྙེན་གནས་
སྤྱིའི་ཕན་ཡོན་བསྟན་པ། བྱེ་བྲག་ཏུ་ཐེག་པ་ཆེན་པོའི་གསོ་སྦྱོང་ཙམ་གྱི་ཕན་
ཡོན་བསྟན་པ། ཁྱད་པར་དུ་སྨྱུང་བར་གནས་པའི་ཕན་ཡོན་དངོས་བསྟན་
པའོ། །དེ་ལ་དང་པོ་ནི། སྤྱིར་མདོ་སྔགས་གཉིས་ལས་སྔགས་ཀྱི་དཀྱིལ་
འཁོར་དུ་ཞུགས་ཏེ་སྒྲུབ་པ་བྱས་པའི་ཕན་ཡོན་ཁྱད་པར་དུ་འཕགས་པའི་
ཚུལ་ནི་ཚད་མེད་པ་ཞིག་གསུངས་པ་ལས་མདོར་བསྡུས་རྒྱུད་པདྨ་དྲྭ་བ་ལས་
འབྱུང་བ་ནི། སྔགས་དང་རྫ་ས་དང་ཕྱག་རྒྱའི་རིམ། །སྣ་ཚོགས་ཀྱིས་ནི་དོན་
མཛད་ཕྱིར། །ཐེག་པ་ཀུན་ལས་ཁྱད་པར་དུ། །སྔགས་ཀྱི་ཐེག་པ་ཁྱད་པར་
འཕགས། །ནན་ཏན་སྒྲུབ་པ་སྨོས་ཅི་དགོས། །སྔགས་དང་ཕྱག་རྒྱ་འཆང་
བས་ཀྱང་། །ནད་དང་གདོན་སེལ་བསྐལ་པ་ཡི། །སྒྲིབ་རྣམས་འབྱོངས་པས་
ཁྱད་པར་འཕགས། །དབུལ་པོའི་རིགས་དང་དམན་པ་ཡང་། །ཞུགས་མ་
ཐག་ནས་བདེ་ལྡན་ཞིང་། །ཅུང་ཟད་གྲུབ་ནས་ནུས་མཐུ་ནི། །དཔག་མེད་
འབྱུང་བས་ཁྱད་པར་འཕགས། །ཞེས་དཀྱིལ་འཁོར་དུ་ཞུགས་ཏེ་དབང་
བསྐུར་ཐོབ་ཅིང་སྔགས་དང་ཕྱག་རྒྱ་ཙམ་ཞིག་འཆང་བར་བྱས་པས་ཀྱང་
གནས་སྐབས་ཀྱི་ནད་གདོན་ལ་སོགས་པའི་འགལ་རྐྱེན་ཐམས་ཅད་སེལ་
ཞིང་། བསྐལ་པ་དུ་མ་ནས་བསགས་པའི་སྡིག་སྒྲིབ་སྦྱོང་བ་སོགས་བསམ་
གྱིས་མི་ཁྱབ་པ་ཞིག་གསུངས་ལ། ཁྱད་པར་དུ་འཕགས་པ་སྤྱན་རས་གཟིགས་
དབང་ཕྱུག་ཐུགས་རྗེ་ཆེན་པོ་ལྷག་པའི་ལྷ་ཉིད་དུ་བསྟེན་ཅིང༌། དེའི་དཀྱིལ་
འཁོར་དུ་ཞུགས་ཏེ་དབང་བསྐུར་ནོད་ཅིང་དམ་ཚིག་དང་ལྡན་པའི་སྒོ་ནས་

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད།
རྒྱུད་དོན་དང་མཐུན་པར་བསྙེན་ཅིང་སྒྲུབ་པར་བྱས་པ་ལས་མཆོག་དང་
ཐུན་མོང་གི་དངོས་གྲུབ་ཐམས་ཅད་མྱུར་དུ་ཐོབ་པར་འགྱུར་བ་སོགས་ཀྱི་
ཕན་ཡོན་བརྗོད་ཀྱིས་མི་ལང་ལ། མདོར་བསྡུས་ཡིག་དྲུག་གི་ཕན་ཡོན་
འོག་ཏུ་བཤད་པར་བྱ་བས་སྤྱན་རས་གཟིགས་ཀྱི་གཟུངས་རིང་ཐུང་བཟླས་
པ་ཙམ་གྱི་ཕན་ཡོན་ནི། རྒྱུད་པདྨ་དྲྭ་བ་ལས། རིག་སྔགས་སྙིང་པོ་གདོང་
བཅུ་གཅིག །མཐུ་ཆེན་ཐོགས་པ་མེད་པ་སྟེ།།འགྲོ་ལ་སྨན་ཅིང་བདེ་བ་དང་། །
ནད་ཀུན་སེལ་བྱེད་སྡིག་ཀུན་སྦྱོང༌། །རྨི་ལམ་མཚན་མ་ངན་ཀུན་སེལ། །
དུས་མིན་འཆི་དང་ངན་སེམས་བཟློག །རྩོད་འཁྲུག་བདུད་དང་གདོན་
བགེགས་ཞི། །འཇིག་རྟེན་སྨོན་པ་ཀུན་འགྲུབ་ཅིང་། །བདུད་དང་བར་ཆད་
མཚོན་ཆའི་ནད། །བཙོན་རར་བཅུག་དང་མཚོན་ཆས་བརྩལ། །ཆུ་དང་མེ་
དང་རླུང་ས་གཡོས། །དུག་དང་བྱད་སྟེམ་རོ་ལངས་དང་། །ཆོམ་རྐུན་མི་མ་ཡིན་
རྣམས་གདོན། །རིག་སྔགས་འདི་ཡིས་བསྲུང་བ་དང་། །ལེན་འབྲི་ཁ་ཏོན་
བཤད་སོགས་རྣམས། །བརྩོན་ལ་ལྷར་བཅས་གནོད་པ་མེད། །སྔོན་གྱི་ལས་
དྲག་ཡོད་པ་ཡང་། །བྱང་ཞིང་སྲབ་སྟེ་མེད་པར་འགྱུར། །ཞེས་གཟུངས་རྒྱུན་
དུ་འདོན་པར་བྱས་པས། ལུས་དང་སེམས་ལ་བདེ་བ་ཐོབ་པ་དང་རླུང་མཁྲིས་
ལ་སོགས་པའི་ནད་དང་། སྡིག་སྒྲིབ་དང་རྨི་ལམ་མཚན་ལྟས་ངན་པ་དང་།
དུས་མ་ཡིན་པའི་འཆི་བ་དང༌། ཕ་རོལ་གྱི་བསམ་ངན་དང་། རྩོད་འཁྲུག་
དང༌། གདོན་བགེགས་འབྱུང་པོའི་གནོད་པ་སོགས་མདོར་ན་འཇིགས་པ་
ཆེན་པོ་བརྒྱད་དང་བཅུ་དྲུག་ལ་སོགས་པ་ཐམས་ཅད་ཞི་ཞིང་། གནས་སྐབས་
དང་མཐར་ཐུག་གི་ལེགས་པའི་ཡོན་ཏན་ཐམས་ཅད་མྱུར་དུ་འགྲུབ་པར་

གསུངས་པ་དང༌། ཡང་། གང་གིས་སངས་རྒྱས་ཕྱག་འཚལ་མཆོད། །སྐྱབས་
སུ་འགྲོ་ཞིང་སྡིག་པ་བཤགས། །མངོན་པར་དགའ་ཞིང་གསང་སྔགས་འདི། །
ཉི་ཤུ་རྩ་གཅིག་བརྗོད་པ་ལ། །ཕྱོགས་བཅུའི་སངས་རྒྱས་མ་ལུས་པ། །
མཚུངས་པར་ཡི་རངས་ལེགས་སོ་སྦྱིན། །རྩ་བ་བཞི་དང་མཚམས་མེད་ལྔ། །
མ་ལུས་སྡིག་ཀུན་བྱང་བར་འགྱུར། ཞེས་བསམ་པ་ཐག་པ་ནས་སངས་རྒྱས་
རྣམས་ལ་ཕྱག་འཚལ་ཞིང་མཆོད་པ་ཅི་ནུས་སུ་ཕུལ་ཏེ། སྐྱབས་སུ་འགྲོ་
ཞིང་སྡིག་པ་བཤགས་པ་ལ་མངོན་པར་དགའ་བས་གཟུངས་སྔགས་ཉེར་
གཅིག་ཙམ་བཟླས་པས་ཀྱང་ཕྱོགས་བཅུའི་སངས་རྒྱས་ཐམས་ཅད་ཀྱིས་
བྱིན་གྱིས་རློབ་ཅིང་རྩ་བ་བཞི་དང་མཚམས་མེད་པ་ལྔ་ལ་སོགས་པའི་སྡིག་
པ་ཐམས་ཅད་བྱང་བར་གསུངས་པ་དང༌། ཞལ་བཅུ་གཅིག་པའི་གཟུངས་
ལས། བཅོམ་ལྡན་འདས་སྙིང་པོ་གདོང་བཅུ་གཅིག་པ་ཞེས་བྱ་བ་འདི་ནི།
སངས་རྒྱས་བྱེ་བ་ཕྲག་བཅུ་གཅིག་གིས་གསུངས་པ་ལགས་ཏེ། དེ་སེམས་
ཅན་ཐམས་ཅད་ལ་སྨན་པ་དང་ནད་ཐམས་ཅད་རབ་ཏུ་ཞི་བར་བགྱིད་པ་
དང༌། སྡིག་པ་དང་བཀྲ་མི་ཤིས་པ་དང་རྨི་ལམ་ངན་པ་ཐམས་ཅད་བཟློག་
པར་བགྱིད་པ་དང་། དུས་མ་ཡིན་པར་འཆི་བ་ཐམས་ཅད་བཟློག་པར་བགྱིད་
པ་དང༌། མ་ཞུགས་པ་རྣམས་དད་པ་དང༌། བགེགས་དང་ལོག་འདྲེན་ཐམས་
ཅད་ཞི་བར་བགྱི་བའི་སླད་དུ་བཤད་པར་བགྱིའོ། །བཅོམ་ལྡན་འདས་སྙིང་
པོ་འདིས་བསྲུང་ཞིང་ཞི་བར་བགྱིས་པ་ལ་འགལ་བར་བགྱིས་པ་དེ་ནི་ལྷ་
དང་བཅས་པའི་འཇིག་རྟེན་ན་གནས་མ་མཆིས་ཏེ། སྔོན་གྱི་ལས་ཀྱི་རྣམ་
པར་སྨིན་པ་ནི་མ་གཏོགས་སོ། །ཞེས་དང༌། ནངས་པར་སྔར་ལངས་ཏེ་

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད།
གཟུངས་སྔགས་བརྒྱ་རྩ་བརྒྱད་བཏོན་ན་ཚེ་འདི་ལ་ཡོན་ཏན་བཅུ་ཡོངས་
སུ་འཛིན་པར་འགྱུར་ཏེ། བཅུ་གང་ཞེ་ན། བྲོ་ནད་མ་མཆིས་པར་འགྱུར་བ་
དང༌། སངས་རྒྱས་ཐམས་ཅད་ཀྱིས་ཡོངས་སུ་བཟུང་བ་དང་། ནོར་དང་འབྲུ་
རྣམས་འབད་མེད་དུ་རྙེད་པ་དང༌། དགྲ་ཐམས་ཅད་ཐུལ་བ་དང༌། རྒྱལ་པོ་
རྣམས་བྱམས་པ་དང་། དུག་དང་། དབྱིག་དུག་དང་། རིམས་ཀྱིས་མི་ཚུགས་
པ་དང་། མེ་དང་། ཆུ་དང་། དུས་མ་ཡིན་པའི་འཆི་བས་དུས་བྱེད་པར་མི་
འགྱུར་བ་ལགས་སོ། །གཞན་ཡང་ཡོན་ཏན་བཞི་ཡོངས་སུ་འཛིན་པར་
འགྱུར་ཏེ། འཆི་བའི་དུས་ན་དེ་བཞིན་གཤེགས་པ་མཐོང་བར་འགྱུར་བ་
དང༌། ངན་སོང་རྣམས་སུ་མི་སྐྱེ་བ་དང༌། །ཡ་ང་བ་མ་སྤངས་པར་འཆི་བའི་
དུས་བྱེད་པར་མི་འགྱུར་བ་དང༌། འདི་ནས་ཤི་འཕོས་ནས་འཇིག་རྟེན་གྱི་
ཁམས་བདེ་བ་ཅན་དུ་སྐྱེ་བར་འགྱུར་ལགས་སོ། །ཞེས་སོགས་དང༌། ཡང་།
ལན་གཅིག་བརྗོད་པས་ཀྱང་རྩ་བའི་ལྟུང་བ་བཞི་པོ་དག་ཀྱང་བྱང་བར་འགྱུར།
མཚམས་མ་མཆིས་པ་ལྔ་པོ་དག་ཀྱང་མ་ལུས་པར་བྱང་བར་འགྱུར་ན།
ཇི་སྐད་བཤད་པ་བཞིན་དུ་ནན་ཏན་བགྱིད་པ་ལྟ་སྨོས་ཀྱང་ཅི་འཚལ། དེ་
དག་ནི་སངས་རྒྱས་བྱེ་བ་ཁྲག་ཁྲིག་འབུམ་ཕྲག་དུ་མ་ལ་དགེ་བའི་རྩ་བ་བསྐྱེད་
པར་འགྱུར་བ་ལགས་ན། བཟླས་བརྗོད་བགྱིད་པ་དང་སྒྲུབ་པ་ལྟ་སྨོས་ཀྱང་
ཅི་འཚལ་ཏེ། བསམ་པ་ཐམས་ཅད་ཡིད་བཞིན་དུ་རྫོགས་པར་བགྱིའོ། །
ཞེས་སོགས་གསུངས་པ་དང༌། རིག་སྔགས་སྙིང་པོ་ལས། གང་ལ་ལ་ཞིག་
གིས་ཟླ་བ་ཕྱེད་ཀྱི་ཚེས་བཅུ་བཞི་བཅོ་ལྔ་ལ་སྨྱུང་བར་བགྱིས་ཏེ། སྡོམ་པ་
ཡང་དག་པར་བླངས་ནས་ཆོས་བཞིན་དུ་ཡང་དག་པར་བགྱིས་ཏེ། སེམས་

རྩེ་གཅིག་ཏུ་སྤྱན་རས་གཟིགས་བདག་རྗེས་སུ་དྲན་པར་བགྱིས་ནས་རིག་
སྔགས་འདི་བཟླས་བརྗོད་བགྱིས་ན་བསྐལ་པ་བཞི་ཁྲིའི་འཁོར་བ་བསྙིལ་
བར་འགྱུར་ལགས་སོ། །ཞེས་སོགས་དང་། རྒྱུད་པདྨ་དྲྭ་བ་ལས། རྩ་བའི་སྙིང་
པོ་སྟོང་བརྗོད་པས། །དངོས་གྲུབ་ཅི་དང་ཅི་འདོད་འགྲུབ། །ཅེས་དང༌།
མགོན་པོ་སྤྱན་རས་གཟིགས་དབང་གི། །སྔགས་གང་བརྗོད་པ་ཙམ་ལ་
ཡང་། །གཤིས་ངན་ཤི་བ་བཅོ་ལྔ་མེད། །སྐྱེ་བཟང་བཅོ་ལྔ་ཐོབ་པར་འགྱུར། །
མུ་གེ་རྒྱལ་པོའི་ཆད་པ་དང༌། །དུག་དང་མཚོན་དང་གཡུལ་འགྱེད་དང༌། །
སྟག་སོགས་སྦྲུལ་སོགས་གཅན་གཟན་གདུག །དུག་ཅན་ཟས་དང་མེ་ཆུས་
འཆི། །སྲོག་ཆགས་མདུན་དུ་ཉལ་ཉེས་དང༌། །གཡེང་བྱེད་དང་ནི་ལྷ་འདྲེས་
གཙེས། །གསོ་མི་རུང་དང་བདག་ལྕེབ་རྣམས། །དེ་ལ་ནམ་ཡང་མི་འཇིགས་
སོ། །ཞེས་མུ་གེ་དང༌། རྒྱལ་པོའི་ཆད་པ་དང༌། དུག་དང། མཚོན་ཆ་དང༌།
དགྲ་བོའི་གཡུལ་དུ་དང་། སྟག་གཟིག་སོགས་གཅན་གཟན་གྱི་གནོད་པ་དང༌།
དུག་སྦྲུལ་དང༌། ཟས་དུག་ཅན་དང་མེ་དང༌། ཆུ་དང༌། སྲོག་ཆགས་གདུག་པ་
ཅན་གྱི་མདུན་དུ་ཉལ་ཉེས་དང༌། འབྱུང་པོའི་གདོན་སོགས་གཡེང་བྱེད་དང༌། །
ལྷ་འདྲེ་གདུག་པ་ཅན་གྱིས་གནད་ལ་གཟིར་བ་དང་། གསོ་མི་རུང་བའི་རིམས་
ནད་དྲག་པོ་དང༌། བདག་ཉིད་གཡང་ཁ་སོགས་ལས་ལྕེབ་པ་སྟེ། གཤིས་ངན་
གྱི་འཆི་བ་རྣམ་པ་བཅོ་ལྔ་ལས་ཐར་བར་འགྱུར་བ་དང༌། ཡང་། རྒྱལ་པོ་ཆོས་
ལྡན་ཡུལ་སྐྱེ་ཞིང་། །འཕགས་པ་བཞུགས་དང་དུས་བཟང་ཡུལ། །བཤེས་
གཉེན་བཟང་དང་དབང་པོ་ཚང་། །དགེ་ལ་དགའ་ཞིང་ཚུལ་ཁྲིམས་ལྡན། །
བྲན་ཁོལ་བཟང་དང་ནོར་མང་རྟག །གཞན་གྱིས་བཀུར་ཞིང་དགོས་འདོད་

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད།
སྦྱོར། །སེམས་བདེར་འཇིག་རྟེན་སྐྱོང་བས་སྲུང༌། །སངས་རྒྱས་ཞལ་མཐོང་
དོན་ཟབ་རྟོགས། །ཞེས་ཆོས་ལྡན་གྱི་རྒྱལ་པོའི་ཞིང་དང༌། །འཕགས་པའི་
གང་ཟག་བཞུགས་པའི་གནས་དང་། དམ་པའི་ཆོས་དར་བའི་དུས་བཟང་
གི་ཡུལ་རྣམས་སུ་སྐྱེ་བ་དང༌། ཆོས་སྟོན་པའི་དགེ་བའི་བཤེས་གཉེན་
བཟང་པོར་འཕྲད་པ་དང་། དབང་པོ་ཐམས་ཅད་ཚང་བ་དང་། དགེ་བའི་ཆོས་
སྒྲུབ་པ་ལ་དགའ་བ་དང༌། རྟག་ཏུ་ཚུལ་ཁྲིམས་གཙང་བ་དང༌། འཁོར་སློབ་
བྲན་ཁོལ་སོགས་བཟང་པོ་རྙེད་པ་དང༌། རྒྱུ་ནོར་ལོངས་སྤྱོད་མང་ལ་བར་
ཆད་མེད་པ་དང༌། གཞན་གྱིས་བཀུར་སྟི་རིམ་གྲོ་རྒྱ་ཆེར་ཐོབ་པ་དང༌།
དགོས་འདོད་གྱི་བསམ་པ་ཐམས་ཅད་འགྲུབ་པ་དང༌། ལུས་སེམས་བདེ་
བ་ལ་གནས་པ་དང་། རྣམ་པ་ཀུན་ཏུ་དཀར་ཕྱོགས་ཀྱི་དཔལ་མགོན་ཐམས་
ཅད་ཀྱིས་སྲུང་བ་དང༌། སངས་རྒྱས་ཀྱི་ཞལ་མཇལ་བ་དང༌། ཆོས་ཉིད་ཀྱི་
དོན་ཟབ་མོ་མངོན་སུམ་དུ་མཐོང་བར་འགྱུར་བ་སྟེ། དེ་ལྟར་ན་སྐྱེ་བ་ནས་
ཚེ་རབས་ཐམས་ཅད་དུ་སྐྱེ་བཟང་གི་ཡོན་ཏན་རྣམ་པ་བཅོ་ལྔ་ཐོབ་པར་
འགྱུར་བ་དང༌། ཡང་། གཞན་ཡང་དམན་ལ་བྱམས་སེམས་བསྐྱེད། །སྙིང་
རྗེའི་མཆི་མ་འཁྲུགས་པ་དང༌། །ཡོན་ཏན་དྲན་ནས་སྤྲོ་བ་དང༌། །དཀོན་
མཆོག་གསུམ་ལ་དད་པ་དང༌། །ཕུལ་དུ་བྱུང་བའི་བློ་གྲོས་འཕེལ། །ཚུལ་
བཞིན་མ་ཡིན་ཡིད་བྲལ་དང༌། །བཀའ་ལུང་སྡེ་སྣོད་དད་པ་རྣམས། །ཡང་
ནས་ཡང་དུ་སྐྱེ་བར་འགྱུར། །ཞེས། ཚེ་རབས་ཐམས་ཅད་དུ་སེམས་ཅན་
ལ་བྱམས་པ་དང་སྙིང་རྗེ་ཆེ་བ། བྱང་ཆུབ་མཆོག་ཏུ་སེམས་བསྐྱེད་པ་དང་
ལྡན་པ་སྐྱེས་བུ་དམ་པའི་ཡོན་ཏན་ལ་སྤྲོ་བ། མཆོག་གསུམ་ལ་དད་པ། བློ་

གྲོས་གསལ་བ། ཉོན་མོངས་པ་དང་བྲལ་བ། སངས་རྒྱས་ཀྱི་བཀའ་སོགས་
དམ་པའི་ཆོས་དང་ཐུན་མོང་རིག་པའི་གནས་ལ་མཁས་པ་སོགས་ཀྱི་
ཡོན་ཏན་དུ་མ་འབྱུང་བར་གསུངས་པ་དང་། པདྨ་ཅོད་པན་གྱི་རྒྱུད་ལས།
སྔགས་འདི་འདོན་པར་བགྱིད་པའི་རིགས་ཀྱི་བུའམ། རིགས་ཀྱི་བུ་མོས་
ལན་གཅིག་བརྗོད་དམ་དྲན་ཞིང་ཡིད་ལ་བྱས་སམ་ལུས་ལ་བཅངས་ན་
མཚམས་མེད་པ་ལྔ་དང༌། དེ་དང་ཉེ་བའི་སྡིག་པའི་ལས་བྱང་ཞིང་སེམས་
ཅན་དམྱལ་བ་དང༌། ཡི་དྭགས་དང༌། དུད་འགྲོའི་སྐྱེ་གནས་སུ་མི་སྐྱེ་ཞིང༌།
མི་ཁོམ་པ་བརྒྱད་དུ་སྡུག་བསྔལ་དང་བཅས་པར་མི་འགྱུར་རོ། །གཅན་
གཟན་དང༌། སྲིན་པོ་དང༌། མི་མ་ཡིན་པ་དང༌། ནད་དང་འཇིགས་པ་ཐམས་
ཅད་ལས་གྲོལ་བར་འགྱུར་རོ། །ཞེས་སོགས་རྒྱ་ཆེར་གསུངས་པ་དང་།
གཞན་ཡང་འཕགས་པ་སྤྱན་རས་གཟིགས་ཉིད་ཀྱིས་དམ་བཅས་པའི་གནད་
ཀྱི་འབྲེལ་བ་བཞག་ན་མི་བསླུ་བའི་ཚུལ་ནི། ཕྱག་སྟོང་སྤྱན་སྟོང་ཐུགས་རྗེ་
ཐོགས་པ་མི་མངའ་བའི་གཟུངས་ལས། བཅོམ་ལྡན་འདས་སེམས་ཅན་
གང་ལ་ལ་ཞིག་ཐུགས་རྗེ་ཆེན་པོའི་རིག་སྔགས་འདི་འདོན་ཅིང་ཡོངས་སུ་
འཛིན་པ་དག་གལ་ཏེ་ངན་སོང་གསུམ་པོ་དག་ཏུ་ལྟུང་བར་གྱུར་ན་བདག་
ནམ་ཡང་མངོན་པར་རྫོགས་པར་འཚང་རྒྱ་བར་མི་བགྱིའོ། །གལ་ཏེ་ཏིང་
ངེ་འཛིན་དང་སྤོབས་པ་ཚད་མ་མཆིས་པ་དེ་སྙེད་ཐོབ་པར་མ་གྱུར་ན་བདག་
ནམ་ཡང་མངོན་པར་རྫོགས་པར་འཚང་རྒྱ་བར་མི་བགྱིའོ། །གལ་ཏེ་ཚེ་འདི་
ཉིད་ལ་སྨོན་པ་ཐམས་ཅད་ཇི་ལྟར་སྨོན་པ་བཞིན་དུ་གྲུབ་པར་མ་གྱུར་ན་
སྙིང་རྗེ་ཆེན་པོའི་སེམས་ཀྱི་གཟུངས་ཞེས་མི་བགྱི་ལགས་ཏེ། མི་དགེ་བ་

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད།
རྣམས་དང་སེམས་རྩེ་གཅིག་ཏུ་མ་བགྱིས་པ་ནི་མ་གཏོགས་ལགས་སོ།
བུད་མེད་གང་ལ་ལ་ཞིག་བུད་མེད་ཀྱི་ལུས་ཀྱིས་ཡོངས་སུ་སྐྱོ་ནས་སྐྱེས་
པའི་ལུས་ཐོབ་པར་འཚལ་བ་གང་ལགས་པ་དེས་ཐུགས་རྗེ་ཆེན་པོའི་
སེམས་ཀྱི་གཟུངས་ཀྱི་ཚིག་འདི་འདོན་ཅིང་ཡོངས་སུ་བཟུང་བས། གལ་ཏེ་
བུད་མེད་ཀྱི་དངོས་པོ་ལས་ཡོངས་སུ་གྱུར་ཏེ་སྐྱེས་པའི་ལུས་ཐོབ་པར་མ་
གྱུར་ན་བདག་ནམ་ཡང་མངོན་པར་རྫོགས་པར་མཚང་རྒྱ་བར་མི་བགྱིའོ། །
ཐེ་ཚོམ་གྱི་བསམ་པ་ཅུང་ཟད་ཅིག་སྐྱེས་པར་གྱུར་ན་གདོན་མི་འཚལ་བར་
གང་སྨོན་པའི་འབྲས་བུས་དེ་འགྲུབ་པར་མི་འགྱུར་བ་ལགས་སོ། །སེམས་
ཅན་གང་ལ་ལ་ཞིག་དགེ་འདུན་གྱི་ཞལ་ཟས་དང་དཀོར་འཕྲོག་ཅིང་ཆུད་
གསོན་པ་གང་ལགས་པ་དེ་དག་ནི་སངས་རྒྱས་སྟོང་འཇིག་རྟེན་དུ་བྱུང་བ་
དག་ལ་འགྱོད་པས་མཐོལ་ཞིང་བཤགས་ནའང་བྱང་ཞིང་དག་པར་མི་འགྱུར་
མོད་ཀྱི། འོན་ཀྱང་ཐུགས་རྗེ་ཆེན་པོའི་རིག་སྔགས་འདི་བཏོན་པ་ཙམ་གྱིས་དེ་
དག་ཡོངས་སུ་འབྱང་བར་འགྱུར་ལགས་ཏེ། དཀོན་མཆོག་གསུམ་གྱི་ཞལ་
ཟས་དང༌། དཀོན་མཆོག་གསུམ་གྱི་དཀོར་འཕྲོག་ཅིང་ཆུད་གསོན་པ་དེ་
དག་ནི། ཕྱོགས་བཅུའི་སྟོན་པ་སངས་རྒྱས་རྣམས་མངོན་དུ་གྱུར་པའི་སྤྱན་
སྔར་བཤགས་ན་གདོད་ཡོངས་སུ་འབྱང་བར་འགྱུར་ལགས་ལ། ཐུགས་རྗེ་
ཆེན་པོའི་གཟུངས་འདི་འདོན་པའི་ཚེ་ཕྱོགས་བཅུའི་སྟོན་པ་སངས་རྒྱས་
རྣམས་དེར་གཤེགས་ནས་དབང་མཛད་པར་འགྱུར་བས་ཁ་ན་མ་ཐོ་བའི་
སྒྲིབ་པ་དེ་དག་ཐམས་ཅད་ཡོངས་སུ་འབྱང་བར་འགྱུར། མི་དགེ་བ་བཅུ་
དང༌། མཚམས་མ་མཆིས་པ་ལྔ་དང༌། གང་ཟག་ལ་སྐུར་བ་བཏབ་པ་དང༌།

གསོ་སྦྱོང་བཤིག་པ་དང་ཚུལ་ཁྲིམས་བཤིག་པ་དང༌། མཆོད་རྟེན་བཤིག་
པ་དང་། གཙུག་ལག་ཁང་བཤིག་པ་ཐམས་ཅད་དང༌། དགེ་འདུན་གྱི་དཀོར་
བརྐུས་པ་དང༌། ཡོངས་སུ་དག་པའི་ཚངས་པར་སྤྱོད་པ་སུན་ཕྱུང་བར་བགྱིས་
པ་འདི་ལྟ་བུ་ལ་སོགས་པའི་སྡིག་པའི་ལས་ལྕི་བ་ཐམས་ཅད་ཡོངས་སུ་
འབྱང་བར་འགྱུར་ལགས་སོ། །རིག་སྔགས་འདི་ལ་ཐེ་ཚོམ་འཚལ་བའི་
དངོས་པོ་གཅིག་ནི་མ་གཏོགས་ཏེ། ཐེ་ཚོམ་འཚལ་བར་གྱུར་ན། ཐ་ན་ཁ་
ན་མ་ཐོ་བའི་ལས་ཆུང་ངུ་ཙམ་ཡང་ཡོངས་སུ་འབྱང་བར་མི་འགྱུར་ན་ཁ་ན་
མ་ཐོ་བ་ལྕི་བ་ལྟ་སྨོས་ཀྱང་ཅི་འཚལ་ལགས། ཁ་ན་མ་ཐོ་བ་ལྕི་བ་དག་ཡོངས་
སུ་འབྱང་བར་མི་འགྱུར་མོད་ཀྱི། འོན་ཀྱང་བྱང་ཆུབ་ཀྱི་རིང་བའི་རྒྱུ་ནི་བགྱིད་
པར་འགྱུར་ལགས་སོ། །ཞེས་དང་། གཞན་ལས་ཀྱང་འདི་སྐད་དུ། འཁོར་
བའི་བཙོན་རར་ཉམ་ང་བར་གནས་པའི་སེམས་ཅན་འདི་རྣམས་བདག་
གིས་དྲངས་ནས་བླ་ན་མེད་པའི་བྱང་ཆུབ་ལ་བཀོད་པར་བགྱིའོ། །འཁོར་བ་
དོང་སྤྲུག་གི་ཕྲིན་ལས་སྒྲུབ་པར་བགྱིའོ། །བདག་གིས་གདོང་བཅུ་གཅིག་
གི་རྟག་ཏུ་བལྟ་ཞིང་ལག་པ་སྟོང་གིས་བྱུག་པར་བགྱིའོ།།རིགས་ཀྱི་བུའམ།
རིགས་ཀྱི་བུ་མོ་གང་དག་ཚེས་བརྒྱད་དམ་བཅོ་ལྔའི་དུས་ལ་བབས་པའི་ཚེ།
སྨྱུང་བར་གནས་པའམ། བསྙེན་གནས་ལ་གནས་པ་དག་གིས་ཀྱང་རུང་
སྟེ། བདག་གི་མིང་ནས་བརྒྱ་རྩ་བརྒྱད་ཀྱི་བར་དུ་བརྗོད་ཅིང་ཕྱག་འཚལ་
བར་བྱེད། ཡིད་ལ་སེམས་པར་བྱེད་ན། སེམས་ཅན་དེས་མཚམས་མེད་པ་
ལྔ་ཡི་ལས་བྱས་ཀྱང་། དེ་ངེས་པར་དྲངས་ནས་བདེ་བ་ཅན་གྱི་འཇིག་རྟེན་
གྱི་ཁམས་སུ་སྐྱེ་བར་བགྱིའོ། །ཡིད་ལ་སེམས་པར་བྱེད་ན། སེམས་ཅན་

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད།
དེས་མཚམས་མེད་པ་ལྔ་ཡི་ལས་བྱས་ཀྱང་ངེས་པར་དྲངས་ནས་བདེ་བ་
ཅན་གྱི་འཇིག་རྟེན་གྱི་ཁམས་སུ་སྐྱེ་བར་བགྱི་སྟེ། ངན་སོང་དང་ངན་འགྲོར་
འགྲོ་བའི་གནས་མ་མཆིས་སོ། །གལ་ཏེ་སེམས་ཅན་དེ་ངན་འགྲོར་སོང་ན།
བདག་བླ་ན་མེད་པའི་བྱང་ཆུབ་ཏུ་འཚང་རྒྱ་བར་མི་འགྱུར་རོ། །ཞེས་དམ་
བཅའ་བར་མཛད་པ་དང༌། །ཡང་ཞལ་བཅུ་གཅིག་པའི་གཟུངས་ལས།
གང་ལ་ལ་ཞིག་གིས་སངས་རྒྱས་བྱེ་བ་ཕྲག་ཁྲིག་བརྒྱ་སྟོང་དུ་མའི་མཚན་
ནས་བརྗོད་ཅིང་ཡིད་ལ་བསམ་པ་དང༌། གཞན་ཡང་འགའ་ཞིག་གིས་སྐད་
ཅིག་གཅིག་ཙམ་དུ་བསམ་པ་ཐག་པ་ནས་བདག་གི་མིང་ནས་བརྗོད་ཅིང་
རྗེས་སུ་དྲན་པར་གྱུར་ན་དེ་གཉིས་ཀྱི་ཡོན་ཏན་མཉམ་ཞིང་མཚུངས་ལགས་
སོ། །བདག་གི་མིང་ནས་བརྗོད་པ་དེ་དག་ཐམས་ཅད་ཀྱང་ཕྱིར་མི་ལྡོག་པའི་
ས་འཐོབ་པར་འགྱུར། བྲོ་ནད་ཐམས་ཅད་དང་བྲལ་བར་འགྱུར། སྒྲིབ་པ་
ཐམས་ཅད་དང་འཇིགས་པ་ཐམས་ཅད་ལས་ཐར་བར་འགྱུར། ལུས་དང་
ངག་དང་ཡིད་ཀྱི་ནོངས་པ་ཞི་ཞིང་བྱང་བར་འགྱུར་ན་བདག་གི་བསྟན་པའི་
རིག་སྔགས་འདི་ལེན་པ་དང༌། འཛིན་པ་དང༌། ཀློག་པ་དང༌། འདོན་པ་དང༌།
ཇི་སྐད་བསྟན་པ་བཞིན་དུ་སྒྲུབ་པ་ལྟ་སྨོས་ཀྱང་ཅི་འཚལ་ལགས་ཏེ། གང་
ཟག་དེ་དག་ནི་བླ་ན་མ་མཆིས་པའི་བྱང་ཆུབ་ལག་མཐིལ་དུ་མཆིས་པ་བཞིན་
དུ་ཁོང་དུ་ཆུད་ཅིང་ལེགས་པར་འགྱུར་བར་རིགས་པར་བགྱི་ལགས་སོ། །
ཞེས་གསུངས་ཤིང༌། ཁྱད་པར་སྙིགས་མ་ལྔ་བདོའི་འགྲོ་བ་སྤྱི་དང་བོད་
གངས་ཅན་ལྗོངས་ཀྱི་གདུལ་བྱ་ལ་ལྷག་པར་བྱིན་རླབས་མྱུར་བར་ཡོངས་
སུ་གྲགས་པ་ལྟར། སྔོན་ཐུགས་བསྐྱེད་པའི་ཚེ་ནའང་། ཁྱད་པར་དུ་སྙིགས་

མའི་དུས་ལྔ་བརྒྱ་ཐ་མ་པའི་སེམས་ཅན་ཉོན་མོངས་པ་རགས་ཤིང་མི་དགེ་བ་
བཅུ་ལ་སྤྱོད་པ་དང༌། མཚམས་མེད་པ་ལྔ་དང༌། འཕགས་པ་ལ་སྐུར་བ་
འདེབས་པ་དང༌། ཆོས་ལ་སྐུར་བ་འདེབས་པ་དང༌། མཆོད་རྟེན་དང་གཙུག་
ལག་ཁང་བཤིག་པ་དང༌། ཚུལ་ཁྲིམས་འཆལ་ཞིང་ཉམས་པ་དང་། དཀོན་
མཆོག་གསུམ་གྱི་ནོར་བརྐུས་པ་དང༌། ཚངས་པར་སྤྱོད་པའི་དགེ་འདུན་ལ་
གནོད་པར་བྱེད་པ་དང༌། ཉ་པ་དང༌། ཕག་པ་དང༌། ཤན་པ་ལ་སོགས་པའི་
སྡིག་པ་ཆེན་པོ་ལ་སྤྱོད་པ་དེ་དག་བདག་གི་མིང་བརྗོད་པ་དང་གཟུངས་
སྔགས་འདྲེན་པ་དེ་དག་གི་འདྲེན་པ་མཆོག་ཏུ་གྱུར་ཅིག སྐྱབས་དང་སྐྱོབ་
པ་དམ་པར་གྱུར་ཅིག གླིང་དང་དཔུང་གཉེན་དམ་པར་གྱུར་ཅིག ཅེས་སོགས་
མ་འོངས་སྙིགས་མའི་དུས་ཀྱི་གདུལ་བྱ་འདུལ་བར་དམ་བཅས་ཤིང་སྨོན་ལམ་
ཡང་ཡང་བཏབ་པ་ལ་བརྟེན་ནས་འཕགས་པ་སྤྱན་རས་གཟིགས་དབང་ཕྱུག་
ཐུགས་རྗེ་ཆེན་པོ་འདི་ཉིད་ཡི་དམ་གྱི་ལྷག་པའི་ལྷ་ཉིད་དུ་བསྟེན་ཅིང་སྒྲུབ་
པའི་གང་ཟག་མཆོག་དམན་བར་མ་ཐམས་ཅད་གནས་སྐབས་ངན་སོང་གི་
སྡུག་བསྔལ་ལས་ཐར་ཏེ་མཐོ་རིས་ཀྱི་བདེ་བ་ལ་ལོངས་སྤྱོད་ཆོག་པ་དང་།
མཐར་ཐུག་བླ་ན་མེད་པ་ཡང་དག་པ་རྫོགས་པའི་སངས་རྒྱས་ཀྱི་གོ་འཕང་
དམ་པ་ལ་ཕྱིར་མི་ལྡོག་པར་ངེས་སོ།། །། །
གཉིས་པ་ཐེག་པ་ཐུན་མོང་པའི་བསྙེན་གནས་སྤྱི་ཡི་ཕན་ཡོན་བསྟན་པ་ནི།
གནས་འཇོག་གི་ཞུས་པའི་མདོ་ལས། གསོལ་བ། བཅོམ་ལྡན་འདས་འདི་
ན་གང་སྐྱེས་བུ་གཉིས་ཤིག་གནས་པ་ལས་གཅིག་ནི་ཇི་སྲིད་འཚོ་བའི་བར་
དུ་སྦྱིན་པ་བཏང་། གཅིག་ནི་ཡན་ལག་བརྒྱད་པའི་བསྙེན་གནས་ལ་གནས་ན་

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད།
དེ་གཉིས་བསོད་ནམས་གང་ཆེ་བར་འགྱུར་ཞེས་ཞུས་པས། བཀའ་སྩལ་པ།
གནས་འཇོག་འདི་ལ་འཕགས་པའི་ལམ་ཡན་ལག་བརྒྱད་པ་སྲུང་བ་དང༌།
སྦྱིན་པ་གཏོང་བ་གཉིས་མཉམ་པ་མ་ཡིན་ནོ། །འདི་ལྟ་སྟེ་དཔེར་ན་འཛམ་
བུའི་གླིང་ན་དགྲ་བཅོམ་པ། སེམས་ཤིན་ཏུ་རྣམ་པར་གྲོལ་བར་གྱུར་པས་
གང་བ་དེ་དག་ལ། གང་ལ་ལ་ཞིག་གིས་ཇི་སྲིད་འཚོ་བའི་བར་དུ། ཨངྒ་
དང༌། ཀཱ་ཤི་ལ་སོགས་པའི་ཡུལ་ཆེན་པོ་དྲུག་ཅུ་པོ་རྣམས་རྡོ་རྗེ་དང་། ནོར་བུ་
བཻཌཱུརྱ་སོགས་རིན་པོ་ཆེ་ཡི་རིགས་རྣམ་པ་ཐམས་ཅད་ཀྱིས་བཀང་ནས་
བརྩོན་འགྲུས་ཀྱི་སྟོབས་བསྐྱེད་ཅིང་འབུལ་བ་དང་། གཞན་ཡང་ཆོས་གོས་
དང༌། ན་བའི་གསོས་སྨན་སོགས་ཡོ་བྱད་རྣམ་པ་སྣ་ཚོགས་ཀྱིས་བསྙེན་
བཀུར་བྱས་པ་བས། གང་ཟག་གང་ཞིག་བསྙེན་གནས་ལ་ལན་གཅིག་གནས་
ན། སྔ་མ་དེས་ནི་བསྙེན་གནས་ལ་གནས་པའི་བསོད་ནམས་ཀྱི་བརྒྱ་ཡི་ཆ་
དང༌། སྟོང་གི་ཆ་དང་། དཔེ་དང་རྒྱུར་ཡང་མི་བཟོད་དེ་དེ་ལྟར་འབྲས་བུ་དང་།
མཐུ་དང༌། རྒྱ་ཆེ་བ་ཡིན་ནོ། །གནས་འཇོག་ཁྱོད་འཕགས་པའི་ལམ་ཡན་
ལག་བརྒྱད་དང་ལྡན་པའི་བསྙེན་གནས་ལ་གནས་པར་གྱིས་ཤིག་ཆོ་འཕྲུལ་
གྱི་ཟླ་བའི་དཀར་ཕྱོགས་ལ་ནན་ཏན་དུ་གྱིས་ཤིག །ལྷ་དང་མི་ཡི་སྤྱད་པ་
ལ་ལོངས་སྤྱོད་པར་གྱིས་ཤིག །ཅེས་གསུངས་པ་དེ་ལ་དགོངས་ནས་དབྱིག་
གཉེན་གྱིས། གང་ཞིག་དད་པའི་སེམས་ཀྱིས་ལོ་བརྒྱར་སྦྱིན་པ་བས། །གང་
ཞིག་ཉིན་གཅིག་ཚུལ་ཁྲིམས་སྲུང་བའི་བསོད་ནམས་ཁྱད་པར་འཕགས།
ཞེས་གསུངས་ཤིང༌། རྒྱ་མཚོ་ཆེན་པོ་དང༌། གངྒ་ལ་སོགས་པའི་ཆུ་ཀླུང་ཆེན་
པོ་ལྔ་ཡི་གྲངས་བུམ་པས་བཟུང་བར་ནུས་ཀྱི་བསྙེན་གནས་ཀྱི་ཕན་ཡོན་ནི་

ཚད་བཟུང་མི་ནུས་པ་དང་། བསྙེན་གནས་གཙང་མ་ལན་གཅིག་གིས་རྒྱལ་
ཆེན་རིགས་བཞིའི་ལྷ། ལན་གཉིས་ཀྱིས་སུམ་ཅུ་རྩ་གསུམ། ལན་གསུམ་
པས་འཐབ་བྲལ། ལན་བཞི་པས་དགའ་ལྡན། ལན་ལྔས་འཕྲུལ་དགའ།
ལན་དྲུག་གིས་གཞན་འཕྲུལ་དབང་བྱེད་ཀྱི་ལྷ་རྣམས་སུ་སྐྱེ་བར་མདོ་དེ་
ལས་གསུངས་ཤིང་། གདགས་པའི་མདོ་ལས། བསྙེན་གནས་ལན་གཅིག་
སྲུང་བས་བརྒྱ་བྱིན་དུ་སྐྱེ་བར་གསུངས་པ་དང༌། བྱང་ཆུབ་སེམས་དཔའི་སྡེ་
སྣོད་སོགས་མདོ་སྡེ་མང་པོ་ལས་སྐྱེ་བ་ཀུན་ཏུ་ངན་འགྲོ་ལོག་པར་མི་
ལྟུང་བར་སངས་རྒྱས་འབྱུང་བ་དང་འཕྲད། ཚུལ་ཁྲིམས་རྣམ་པར་དག །
དེའི་ཕྱིར་སྨོན་ལམ་གང་བཏབ་འགྲུབ་པ་སོགས་རྒྱ་ཆེར་གསུངས་པས། ད་
ལྟ་སྐྱབས་འགྲོ་མཆོད་འབུལ་བསླབ་གཞི་བླངས་པ་སོགས་དཀོན་མཆོག་
ལ་འབྲེལ་བ་བཞག་པས་མ་འོངས་པར་རྒྱལ་བ་བྱམས་པའི་འཁོར་འདུས་
པ་དང་པོར་སྐྱེ་བའང་བྱམས་པ་ལུང་བསྟན་པའི་མདོ་ལས་འབྱུང་བ་ནི།
གདུགས་དང་རྒྱལ་མཚན་བ་དན་དང༌། །དྲི་དང༌ ཕྲེང་བ་བྱུག་པ་ཡིས།།
ཤཱཀྱ་ཐུབ་པ་མཆོད་བྱས་པས། །ང་ཡི་བསྟན་ལ་ལྷགས་པ་ཡིན། །གུར་གུམ་
ཆུ་ཡིས་གཏོར་བ་དང༌། །ཙན་དན་གྱིས་ནི་བྱུག་པ་ཡིས། །ཤཱཀྱ་ཐུབ་པ་
མཆོད་པ་ནི། །ཕུལ་བས་ང་ཡི་བསྟན་ལ་ལྷགས། །རྟག་ཏུ་སངས་རྒྱས་ཆོས་
དང་ནི། །དགེ་འདུན་ལ་ཡང་སྐྱབས་སོང་ཞིང་། །དགེ་བའི་ལས་ཀྱང་བྱས་
པ་ནི། །ང་ཡི་བསྟན་ལ་ལྷགས་པ་ཡིན། །ཤཱཀྱ་སེང་གེའི་བསྟན་པ་ལ།།
བསླབ་གཞི་ཡང་དག་བླངས་ནས་སུ། །ཇི་ལྟར་གསུང་བཞིན་སྒྲུབ་པ་ནི། །
ང་ཡི་བསྟན་ལ་ལྷགས་པ་ཡིན། །དགེ་འདུན་ལ་ཡང་ཆོས་གོས་དང་། །ཞལ་

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད།
ཟས་དང་ནི་བཏུང་བ་དང༌། །སྙན་གསོས་སྣ་ཚོགས་སྦྱིན་པ་རྣམས། །ཕུལ་
བས་ང་ཡི་བསྟན་ལ་ལྷགས། །ཟླ་ཕྱེད་ཀྱི་ནི་བཅུ་བཞི་དང༌། །བཅོ་ལྔ་དེ་
བཞིན་ཚེས་བརྒྱད་དང༌། །ཆོ་འཕྲུལ་གྱི་ནི་ཟླ་ཕྱེད་ལ། །ཡན་ལག་བརྒྱད་
ལ་ལེགས་གནས་པའི། །བསྙེན་གནས་གསོ་སྦྱོང་བྱས་པས་ནི། །ང་ཡི་བསྟན་
ལ་ལྷགས་སོ་གསུངས། །ཞེས་སོགས་གསུངས་པ་དང༌། ལྷས་ཞུས་པའི་
མདོ་ལས། བཅུ་བཞི་དང་ནི་བཅོ་ལྔ་དང་། །ཚེས་བརྒྱད་དང་ནི་གནམ་སྟོང་
ལ། །བསྙེན་གནས་ཡན་ལག་བརྒྱད་པ་བསྲུང༌། །ང་ཉིད་ཅི་འདྲ་དེ་འདྲར་
འགྱུར། །ཞེས་བསྙེན་གནས་སྲུང་བས་ལྷ་དབང་བརྒྱ་བྱིན་དང༌། དགྲ་བཅོམ་
པ་དང༌། སངས་རྒྱས་ཀྱི་གོ་འཕང་ཡང་ཐོབ་པར་གསུངས་པ་དང་། ཀུན་ཏུ་
རྒྱུ་སེན་རིང་གིས་ཞུས་པའི་མདོ་ལས། སྲོག་གཅོད་སྤངས་པས་རྡོ་རྗེའི་སྐུ་
ཐོབ། དེ་བཞིན་དུ་མ་བྱིན་ལེན་པ་སོགས་བདུན་པོས་རིམ་བཞིན། ཕྱག་
ཞབས་དྲྭ་བས་སྦྲེལ་ཞིང་གསེར་འཁོར་རྩིབས་སྟོང་དང་ལྡན། དབང་པོ་
ཚང་ཞིང་ལུས་ཡོངས་སུ་རྒྱས། ལྗགས་ཀྱིས་ཞལ་ཁེབས་ཤིང་གསུང་ཚངས་
དབྱངས་དང་ལྡན། ཚེམས་དཀར་མཉམ་བཞི་བཅུ་ཚང་ཞིང་ཟས་རོ་བྲོ་བའི་
མཆོག་ཏུ་འགྱུར། ཚུལ་ཁྲིམས་ཀྱི་དྲི་ཞིམ་པོ་ལྡང་། མཚན་བཟང་ཐམས་ཅད་
ཚང་། ཆོས་བསྟན་པ་ཕུན་སུམ་ཚོགས་པ་ལ་ལོངས་སྤྱོད་པ་བཅས་དང༌།
མཆོད་འོས་ལ་ཕྱག་བྱས་པས་དབུ་ཡི་གཙུག་ཏོར་བལྟར་མི་མངོན་པ་ཐོབ་
པ་བཅས་གསུངས་པ་དང༌། གནས་སྐབས་ཀྱི་འབྲས་བུའང༌། ཁང་བུ་
བརྩེགས་པའི་མདོར། གང་ཟག་གང་ལ་ལ་ཞིག་གིས་ཡན་ལག་བརྒྱད་
པའི་ཚུལ་ཁྲིམས་ཉིན་ཞག་གཅིག་སྲུང་ན་མཚོན་གྱི་བསྐལ་པ་ལས་ཐར།

གང་ཟག་གང་གིས་དགེ་འདུན་ལ་ཨ་རུ་ར་རྡོག་པོ་གཅིག་ཙམ་ཕུལ་ན་ནད་
ཀྱི་བསྐལ་པ་ལས་ཐར། གང་ཟག་གང་གིས་ཟས་ནལ་ཟེ་གང་ཙམ་དགེ་
འདུན་ལ་ཕུལ་ན་མུ་གེའི་བསྐལ་པ་ལས་ཐར་བར་འགྱུར་བར་གསུངས་
ཤིང་། གཞན་ཡང་ཕྱི་དྲོའི་ཁ་ཟས་སྤངས་པས་ཚེ་རབས་གར་སྐྱེས་སུ་ལོ་
ལེགས། བཟའ་བཏུང་དང་འདོད་དགུ་ཐམས་ཅད་འབད་མེད་འབྱུང༌།
གར་ཕྲེང་སྤངས་པས་གཟུགས་མཛེས། དྲི་ཞིམ་པོ་སྤངས་པས་ཚངས་པའི་
ལུས་མཆོག་ཐོབ། ཁྲི་སྟན་ཆེ་མཐོ་སྤངས་པས་གཞན་གྱིས་བསྟོད་བཀུར་
ཆེ། མལ་ཆ་དང་བཞོན་པ་སྤང་བ་སོགས་ཕན་ཡོན་གྱི་རྣམ་གྲངས་དུ་མ་
འབྱུང་བར་གསུངས་པ་དེ་རྣམས་ནི། ཐེག་པ་ཐུན་མོང་བའི་སོ་ཐར་གྱིས་
བསྡུས་པས་བསྙེན་གནས་ཡན་ལག་བརྒྱད་པའི་སྡོམ་པ་གཙང་བ་རེ་སྲུང་
བ་ཁོ་ནའི་ཕན་ཡོན་དུ་ཤེས་པར་བྱའོ། །གསུམ་པ་བྱེ་བྲག་ཏུ་ཐེག་པ་ཆེན་
པོའི་གསོ་སྦྱོང་ཙམ་གྱི་ཕན་ཡོན་བསྟན་པ་ནི། འདིར་ཐེག་པ་ཆེན་པོའི་
རྒྱུད་སྡེ་འོག་མའི་སྐབས་ནས་འབྱུང་བའི་ཡན་ལག་བརྒྱད་པའི་གསོ་སྦྱོང་
གི་སྡོམ་པ་ནི། འཁོར་བ་ལས་ངེས་པར་འབྱུང་བའི་བསམ་པའི་ཀུན་ནས་
བསླངས་པའི་ཐེག་དམན་སོ་ཐར་གྱི་སྡོམ་པ་གཞན་གནོད་གཞིར་བཅས་
སྤང་བ་ཙམ་རྐྱང་པ་ཞིག་མ་ཡིན་པར། སྡོམ་པ་འབོགས་པའི་ཆོ་ག་ལས།
སེམས་ཅན་ཐམས་ཅད་ལ་ཕན་པར་བྱ་བའི་ཕྱིར་དང་། ཞེས་སོགས་ལུང་
ཚིག་དུམ་བུ་བདུན་གྱིས་བསྟན་པ་ལྟར། ཐོག་མར་ཐེག་པ་ཆེན་པོའི་
སྐྱབས་འགྲོ་རྩོམ་བྱེད་དུ་བྱས་ཏེ། སེམས་ཅན་ཐམས་ཅད་ཀྱི་དོན་དུ་རྫོགས་
པའི་སངས་རྒྱས་ཀྱི་གོ་འཕང་ཐོབ་པར་འདོད་པའི་བྱང་ཆུབ་སེམས་བསྐྱེད་

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད།
ཁྱད་པར་ཅན་གྱི་ཀུན་ནས་བསླངས་ཏེ་བླངས་ཤིང༌། སྡོམ་པའི་ངོ་བོ་ཡང་
ཐེག་པ་ཆེན་པོའི་སོ་ཐར་གྱི་སྡོམ་པ་སྟེ། ཉེས་སྤྱོད་སྡོམ་པའི་ཚུལ་ཁྲིམས་
ལ་གཞན་ཕན་གཞིར་བཅས་སྒྲུབ་པའི་བྱང་ཆུབ་སེམས་བསྐྱེད་ཀྱི་སྡོམ་པ་
དང་ངོ་བོ་དབྱེར་མེད་ཐོབ་པ་ཡིན་པས། བསྲུང་བྱ་ཡན་ལག་བརྒྱད་པོ་ནི་ཉིན་
ཞག་གཅིག་གི་མཐའ་ཅན་དུ་ཁས་བླངས་རྫོགས་པས་དེ་ཡི་སྡོམ་པ་བཏང་
ཡང་། བྱང་ཆུབ་སེམས་བསྐྱེད་ཀྱི་སྡོམ་པ་ནི། སངས་རྒྱས་ཐོབ་པར་འདོད་
པའི་སྨོན་སེམས་མ་དོར་ན། བྱང་ཆུབ་ཀྱི་གོ་འཕང་མ་ཐོབ་བར་དུ་མི་བཏང་
བས་དེའི་བསླབ་བྱ་ནི་དེ་ནས་བཟུང་སྟེ་རྣམ་པ་ཀུན་ཏུ་སྒོ་གསུམ་གྱིས་
གཞན་དོན་དུ་དགེ་བའི་ཆོས་ལ་བརྩོན་ཏེ་གཞན་ཕན་གྱི་བསམ་པ་བཟང་
པོ་དང་མི་འབྲལ་བར་བྱ་དགོས་ཤིང་། དེ་ལྟ་བུའི་སྡོམ་པ་འདི་སྔོན་རྒྱལ་བུ་
སྙིང་རྗེ་ཆེར་སེམས་ཀྱིས་ཇི་སྲིད་འཚོ་བའི་བར་དུ་བླངས་པ་ཡང་མདོ་སྡེ་
དཀོན་མཆོག་བརྩེགས་པ་ལས་འབྱུང་བས་དེ་ཙམ་མམ། ལོ་ཟླ་ཅི་རིགས་
པར་ལེན་དུ་རུང་བའང་དེའི་ཤུགས་བསྟན་དུ་སྣང་ལ། དེ་ལྟར་བླངས་ཏེ་
བསྲུངས་པའི་ཕན་ཡོན་ཡང༌། སྤྱིར་བསླབ་བྱའི་ཡན་ལག་བརྒྱད་པོ་ཉིན་
ཞག་གི་མཐའ་ཅན་དུ་བསྲུངས་པར་བྱས་པའི་ཕན་ཡོན་ནི་གོང་དུ་བསྙེན་
གནས་ཀྱི་སྐབས་སུ་ཇི་སྐད་བསྟན་པ་དེ་དག་འབྱུང་བར་གཞིར་བཞག་
པའི་སྟེང་དུ། འདིར་བྱང་ཆུབ་མཆོག་ཏུ་སེམས་བསྐྱེད་པའི་སྟོབས་ཀྱིས་
སྡིག་སྒྲིབ་ཐམས་ཅད་མྱུར་དུ་དག་ཚོགས་གཉིས་ཡོངས་སུ་རྫོགས། རང་
གཞན་གྱི་དོན་གཉིས་མྱུར་དུ་འགྲུབ་སྟེ་རིང་པོ་མི་ཐོགས་པར་སངས་རྒྱས་
ཀྱི་གོ་འཕང་ཐོབ་པ་སོགས་ཀྱི་ཕན་ཡོན་ཚད་མེད་པར་འབྱུང་བ་སྟེ། དེ་

ཡང་། དཔལ་སྦྱིན་གྱིས་ཞུས་པའི་མདོ་ལས། བྱང་ཆུབ་སེམས་ཀྱི་བསོད་
ནམས་གང་། །དེ་ལ་གལ་ཏེ་གཟུགས་མཆིས་ན། །ནམ་མཁའི་ཁམས་ནི་
ཀུན་གང་སྟེ། །དེ་བས་ཀྱང་ནི་ལྷག་པར་འགྱུར། །ཞེས་བྱང་ཆུབ་སེམས་ཀྱི་
བསོད་ནམས་ཚད་བཟུང་མི་ནུས་པར་ནམ་མཁའ་ལས་ཀྱང་ལྷག་པར་
གསུངས་པ་དང་། །གང་གཱའི་བྱེ་མའི་གྲངས་སྙེད་ཀྱི། །སངས་རྒྱས་ཞིང་ནི་
མི་གང་གིས། །རིན་ཆེན་བདུན་གྱིས་བཀང་བྱས་ཏེ། །འཇིག་རྟེན་མགོན་ལ་
ཕུལ་བ་བས། །གང་ཞིག་ཐལ་མོ་སྦྱར་བྱས་ཏེ། །བྱང་ཆུབ་ཏུ་ནི་སེམས་
བསྐྱེད་ན། །གང་ལ་མཐའ་ནི་མ་མཆིས་པས། །མཆོད་པ་འདི་ནི་ཁྱད་པར་
འཕགས། །ཞེས། ཆུ་བོ་གང་གཱའི་བྱེ་མའི་གྲངས་དང་མཉམ་པའི་སངས་
རྒྱས་ཀྱི་ཞིང་ཁམས་ཐམས་ཅད་གསེར་ལ་སོགས་པའི་རིན་ཆེན་སྣ་བདུན་
གྱིས་ཕྱུར་བུར་བཀང་སྟེ། ཕྱོགས་བཅུའི་སངས་རྒྱས་བྱང་སེམས་རྣམས་ལ་
མཆོད་པ་འབུལ་བའི་བསོད་ནམས་ལས་ཀྱང་། །སེམས་ཅན་ཐམས་ཅད་ཀྱི་
དོན་དུ་སངས་རྒྱས་ཐོབ་པར་འདོད་པའི་བྱང་ཆུབ་མཆོག་ཏུ་སེམས་བསྐྱེད་
སྐད་ཅིག་མ་ཙམ་གྱིས་བསོད་ནམས་ཆེ་བར་གསུངས་པ་དང༌། སྤྱོད་འཇུག་
ལས། བྱང་ཆུབ་སེམས་སྐྱེས་གྱུར་ན་སྐད་ཅིག་གིས། །འཁོར་བའི་བཙོན་
རར་བསྡམས་པའི་ཉམ་ཐག་རྣམས། །བདེ་གཤེགས་རྣམས་ཀྱི་སྲས་ཞེས་
བརྗོད་བྱ་ཞིང་། །འཇིག་རྟེན་ལྷ་མིར་བཅས་པས་ཕྱག་བྱར་འགྱུར། །ཞེས།
བྱང་ཆུབ་མཆོག་ཏུ་སེམས་བསྐྱེད་མ་ཐག་ཏུ་མིང་དོན་གནས་འགྱུར་ཏེ།
བདེ་བར་གཤེགས་པ་སངས་རྒྱས་ཀྱི་ཐུགས་ཀྱི་སྲས་ཀྱི་གྲས་སུ་ཚུད་ནས།
འཇིག་རྟེན་ལྷ་མི་ཐམས་ཅད་ཀྱི་ཕྱག་འཚལ་ཞིང་མཆོད་པའི་གནས་སུ་

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད།
འགྱུར་བར་གསུངས་པ་དང་། གསེར་འགྱུར་རྩི་ཡི་རྣམ་པ་མཆོག་ལྟ་བུ། །
མི་གཙང་ལུས་འདི་བླངས་ནས་རྒྱལ་བའི་སྐུ། །རིན་ཆེན་རིན་ཐང་མེད་
པར་བསྒྱུར་བས་ན། །བྱང་ཆུབ་སེམས་ཞེས་བྱ་བ་རབ་བརྟན་ཟུངས། །ཞེས།
བྱང་ཆུབ་སེམས་བསྐྱེད་གསེར་འགྱུར་གྱི་རྩི་ལྟ་བུ་དེ་ཉིད་ཀྱིས། ད་ལྟ་འཁོར་
བའི་སེམས་ཅན་གྱི་ལུས་མི་གཙང་པ་འདི་ཉིད། ནམ་ཞིག་རྒྱལ་བ་སངས་
རྒྱས་ཀྱི་སྐུ་མཚན་དང་དཔེ་བྱད་ཀྱིས་བརྒྱན་པ་རིན་ཆེན་རིན་ཐང་མེད་པ་
ལྟ་བུ་ཞིག་ཏུ་བསྒྱུར་ཏེ་སངས་རྒྱས་ཐོབ་པར་གསུངས་པ་དང༌། དགེ་བ་
གཞན་ཀུན་ཆུ་ཤིང་བཞིན་དུ་ནི། །འབྲས་བུ་བསྐྱེད་ནས་ཟད་པར་འགྱུར་
བ་ཉིད། །བྱང་ཆུབ་སེམས་ཀྱི་ལྗོན་ཤིང་རྟག་པར་ཡང༌། །འབྲས་བུ་འབྱིན་
པས་མི་ཟད་འཕེལ་བར་འགྱུར། ཞེས། དགེ་བ་གཞན་ཐམས་ཅད་ནི་ཆུ་
ཤིང་གིས་འབྲས་བུ་ལན་གཅིག་བསྐྱེད་ནས་སླར་ཟད་པར་འགྱུར་བ་དང་
འདྲ་ལ། བྱང་ཆུབ་སེམས་བསྐྱེད་ཀྱི་དགེ་བ་ནི་དཔག་བསམ་གྱི་ལྗོན་ཤིང་
གི་འབྲས་བུ་ལྟར་གནས་སྐབས་སུ་ལྷ་མིའི་གནས་སུ་མཐོ་རིས་ཀྱི་བདེ་
བའི་འབྲས་བུ་ཡང་ཡང་བསྐྱེད་ཀྱང་ཟད་པར་མི་འགྱུར་བར་སངས་རྒྱས་
མ་ཐོབ་ཀྱི་བར་དུ་གོང་ནས་གོང་དུ་འཕེལ་བར་འགྱུར་བར་གསུངས་པ་
དང༌། དེས་ནི་དུས་མཐའི་མེ་བཞིན་སྡིག་ཆེན་རྣམས། །སྐད་ཅིག་གཅིག་
གིས་ངེས་པར་སྲེག་པར་བྱེད། །ཅེས་བསྐལ་པ་དུ་མ་ནས་བསགས་པའི་
སྡིག་པ་ཤིན་ཏུ་ཆེན་པོ་ངན་སོང་གི་རྒྱུ་རུ་གྱུར་པ་ཐམས་ཅད་ཀྱང༌། བྱང་
ཆུབ་སེམས་བསྐྱེད་ནི་དཔེར་ན་བསྐལ་པ་འཇིག་པའི་དུས་མཐའི་མེ་ལྟ་བུ་
དེ་ཉིད་ཀྱི་དུས་སྐད་ཅིག་མ་གཅིག་ལའང་སྲེག་ཅིང་དག་པར་བྱེད་པ་ལ་

སོགས་པ་བསམ་གྱིས་མི་ཁྱབ་པ་ཞིག་ཐེག་པ་ཆེན་པོའི་མདོ་དང་བསྟན་
བཅོས་རྣམས་ལས་གསུངས་སོ།། །།
བཞི་པ་ཁྱད་པར་དུ་སྨྱུང་བར་གནས་པའི་ཕན་ཡོན་དངོས་བསྟན་པ་ནི།
སྤྱིར་གོང་དུ་བསྟན་པའི་བསྙེན་གནས་ཡན་ལག་བརྒྱད་པའི་སྡོམ་པ་ཉིན་
ཞག་ཕྲུགས་གཅིག་གི་བར་དུ་སྲུང་བའི་ཕན་ཡོན་ཇི་ལྟར་བསྟན་པ་དང༌།
བྱེ་བྲག་ཏུ་ཐེག་པ་ཆེན་པོའི་བྱང་ཆུབ་སེམས་བསྐྱེད་ཀྱི་ཕན་ཡོན་དེ་དག་
ལྷག་པར་དུ་འབྱུང་བ་གཞིར་བཟུང༌། ཁྱད་པར་དུ་རྒྱུད་སྡེའི་དགོངས་པ་
བསྡུས་པའི་སྨྱུང་གནས་ཀྱི་ཕན་ཡོན་ཆེན་མོ་ལས་འབྱུང་བ་ནི། རིགས་ཀྱི་
བུའམ། རིགས་ཀྱི་བུ་མོ་གང་ལ་ལ་ཞིག་གིས་སྨྱུང་བར་གནས་པ་ཚར་གཅིག་
བྱས་ན་བསྐལ་པ་བཞི་ཁྲིའི་སྡིག་པ་ཐམས་ཅད་དག་ཅིང་ལྷ་དང་མི་ཡི་
མཆོག་དམ་པ་ཐོབ་པར་འགྱུར་རོ། །སྨྱུང་བར་གནས་པ་ལན་བརྒྱད་བྱས་
ན་རྒྱུན་དུ་ཞུགས་པ་དང་ཆ་མཐུན་ཞིང་འཇིག་རྟེན་གྱི་ཁམས་བདེ་བ་ཅན་
དུ་སྐྱེ་བར་འགྱུར་རོ། །ལན་ཉེར་ལྔ་བྱས་ན་ལན་གཅིག་ཕྱིར་འོང་བ་དང་ཆ་
མཐུན་ཞིང་བསྐལ་པ་བརྒྱད་ཁྲིའི་སྡིག་པ་ཐམས་ཅད་དག་པར་འགྱུར་རོ། །
ལན་ལྔ་བཅུ་བྱས་ན་ཕྱིར་མི་འོང་བ་དང་ཆ་མཐུན་ཞིང་བསྐལ་པ་ཁྲི་ཁྲག་
བརྒྱད་ཀྱི་སྡིག་པ་ཐམས་ཅད་དག་པར་འགྱུར་རོ། །སྨྱུང་བར་གནས་པ་ཚར་
བརྒྱ་རྩ་བརྒྱད་བྱས་ན་དགྲ་བཅོམ་པ་དང་མཚུངས་ཤིང་བསྐལ་པ་བྱེ་བ་
ཕྲག་བརྒྱ་ཡི་སྡིག་པ་དང་སྒྲིབ་པ་ཐམས་ཅད་དག་པར་འགྱུར་རོ། །ངེས་
པར་འཇིག་རྟེན་གྱི་ཁམས་བདེ་བ་ཅན་དུ་སངས་རྒྱས་ཚེ་དཔག་མེད་ཀྱི་
ཞབས་དྲུང་དུ་སྐྱེ་བར་འགྱུར་རོ། །ཞེས་གསུངས་པ་དང་། གཞན་ཡང་ལུས་

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད།
སྨྱུང་བར་གནས་པའི་སྲོག་བཅད་པ་དང༌། མ་བྱིན་པ་བླངས་པ་དང་། མི་
ཚངས་སྤྱོད་པ་ལ་སོགས་པ་ལུས་ཀྱི་སྒོ་ནས་བསགས་པའི་སྡིག་སྒྲིབ་ཐམས་
ཅད་དག་ཚེ་རབས་ཐམས་ཅད་དུ་ཡང་ཡི་དྭགས་སུ་མི་སྐྱེ་ཞིང༌། ནད་གདོན་
སོགས་ཞི་བ་དང༌། གནས་སྐབས་ལྷ་མིའི་སྐྱེ་གནས་སུ་གཟུགས་བཟང་
ཞིང་གཟི་བརྗིད་ཆེ། མཐར་ཐུག་མཚན་དཔེས་བརྒྱན་པའི་སངས་རྒྱས་ཀྱི་
སྐུ་ཐོབ། ངག་སྨྲ་བ་བཅད་དེ་ངག་སྨྱུང་བར་གནས་པས། རྫུན་དང་། ཕྲ་མ་
དང་། ཚིག་རྩུབ་དང་། ངག་འཁྱལ་སོགས་ངག་གི་སྡིག་སྒྲིབ་ཐམས་ཅད་དག་
ཚེ་རབས་ཐམས་ཅད་དུ་བྱོལ་སོང་གི་ལུས་སུ་མི་སྐྱེ་ཞིང་། ངག་གི་ནུས་པ་
ཆེ། གནས་སྐབས་སུ་ངག་གི་ཁ་ན་མ་ཐོ་བ་དང༌། ངག་འཁྱལ་མི་འབྱུང་ཞིང་
ངག་ཚངས་དབྱངས་དང་ལྡན། མཐར་ཐུག་སངས་རྒྱས་ཀྱི་གསུང་ཚངས་
པའི་དབྱངས་ཡན་ལག་དྲུག་ཅུ་དང་ལྡན་པ་ཐོབ། སེམས་ཏིང་ངེ་འཛིན་ལས་
མི་གཡེང་ཞིང་སེམས་སྨྱུང་བར་གནས་པས། བརྣབ་སེམས་དང་གནོད་
སེམས་དང་ལོག་པར་ལྟ་བ་སོགས་སེམས་ཀྱི་སྡིག་སྒྲིབ་ཐམས་ཅད་དག་ཚེ་
རབས་ཐམས་ཅད་དུ་དམྱལ་བར་མི་སྐྱེ་ཞིང་། སེམས་ལ་ཉམས་རྟོགས་
འཆར། གནས་སྐབས་སུ་བློ་རྣོ། ཡིད་གཞུངས། ཆོས་ཀྱི་དོན་གོ་ཞིང་། མཐར་
ཐུག་སངས་རྒྱས་ཀྱི་ས་ཡི་ཡེ་ཤེས་ལྔ་ཐོབ། སྨྱུང་བར་གནས་པའི་ཚེ་རང་
གི་ལུས་ཚ་གྲང་དང་ནད་སོགས་ཀྱིས་ཉེན་ན་དམྱལ་བའི་སྐྱེ་སྒོ་ཆོད། བཀྲེས་
སྐོམ་དང་ངལ་དུབ་སོགས་ཀྱིས་ཐང་ཆད་ན་ཡི་དྭགས་ཀྱི་སྐྱེ་སྒོ་ཆོད།
གཉིད་རྨུགས་དང་བྱིང་འཐིབས་སོགས་ཀྱིས་དྲན་པ་མི་གསལ་བ་བྱུང་བའི་
ཚེ་བློ་གཟེངས་བསྟོད་དེ་རིག་པ་ཧུར་དབྱུངས་པས་དུད་འགྲོའི་སྐྱེ་སྒོ་ཆོད་

པ་སོགས་རྒྱ་ཆེར་གསུངས་པ་དང༌། གཞན་ཡང་སྨྱུང་བར་གནས་པས་ཚེ་
རབས་ཐམས་ཅད་དུ་མུ་གེའི་བསྐལ་པ་ལས་ཐར་བ་དང༌། བསྐལ་པ་ཁྲིའི་
བར་དུ་བཟའ་བཏུང་ལོངས་སྤྱོད་ཐམས་ཅད་ཕུན་སུམ་ཚོགས། དཀར་
པོའི་ཕྱོགས་ཀྱི་ལྷ་དང་མི་མ་ཡིན་པ་ཐམས་ཅད་ཀྱིས་སྐྱོབ་ཅིང་ཆོས་ཀྱི་བྱ་
བ་ཐམས་ཅད་སྒྲུབ་པའི་གྲོགས་བྱེད། སྐྱོན་ཐམས་ཅད་དང་བྲལ་ཞིང་། ཚེ་
དཔལ་བསོད་ནམས་སྙན་གྲགས་ཐམས་ཅད་འཕེལ། མཐར་ཐུག་རིང་
པོར་མི་ཐོགས་པར་མངོན་པར་རྫོགས་པར་སངས་རྒྱས་ཀྱི་གོ་འཕང་ཐོབ་
པར་འགྱུར་བ་སོགས་མཐའ་ཡས་པ་ཞིག་གསུངས་སོ། །དེ་རྣམས་ཀྱིས་
སྒྲུབ་པའི་ཕན་ཡོན་གྱི་རྣམ་བཞག་མདོར་བསྡུས་ཙམ་བསྟན་ཟིན་ཏོ།། །། །
ད་ནི་གསུམ་པ་སྒྲུབ་པ་ལ་ཡིད་ཆེས་པའི་ཆེད་དུ་བརྒྱུད་པའི་རྣམ་ཐར་བསྟན་
པ་ནི། དེ་ལྟར་འཕགས་པ་སྤྱན་རས་གཟིགས་དབང་ཕྱུག་ཐུགས་རྗེ་ཆེན་པོ་
ཉིད་ལྷག་པའི་ལྷ་ཉིད་དུ་བསྟེན་ཏེ། སྨྱུང་བར་གནས་པ་སོགས་རྒྱུད་དོན་
དང་མཐུན་པའི་ཁྲུས་དང་གཙང་སྦྲ་ཟས་དང་སྤྱོད་ལམ་སོགས་སྦྱོར་དངོས་
རྗེས་ཀྱི་ཆོ་ག་རྣམ་པར་དག་པའི་སྒོ་ནས་ཚུལ་བཞིན་དུ་ཡིད་ཆེས་པར་སྒྲུབ་
ན། གོང་དུ་བསྟན་པའི་ཕན་ཡོན་གྱི་རིམ་པ་དེ་དག་ཐམས་ཅད་བཤད་ཡམ་
ཙམ་ཞིག་གཏན་ནས་མ་ཡིན་པར། དེ་སྔ་དེ་ལྟར་གྲུབ་པའི་རྒྱ་བོད་ཀྱི་
མཁས་གྲུབ་ཀྱི་སྐྱེས་ཆེན་དམ་པ་བརྒྱུད་པ་བར་མ་ཆད་པ་རང་རང་གི་རྩ་
བའི་བླ་མའི་བར་དུ་བྱོན་པ་དེ་རྣམས་ལ། ཉམས་དང་རྟོགས་པ་གྲུབ་པའི་
རྟགས་སོགས་ཚད་མེད་པ་ཞིག་བྱུང་བ་ཁོ་ན་སྟེ། དེ་ཡང་འཕགས་པ་སྤྱན་
རས་གཟིགས་དབང་ཕྱུག་ཐུགས་རྗེ་ཆེན་པོ་བཅུ་གཅིག་ཞལ་ཉིད་ཀྱིས་

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད།
དངོས་སུ་རྗེས་སུ་བཟུང་བ་ནི། དགེ་སློང་མ་དཔལ་མོ་སྟེ། དེ་ནི་ཨོ་རྒྱན་གྱི་
རྒྱལ་པོའི་སྲས་མོ་ཡིན་པ་ལ། ཁྱིམ་གྱི་ཉེས་དམིགས་མཐོང་ནས་རབ་ཏུ་
བྱུང་སྟེ། རིག་པའི་གནས་ལྔ་ལ་ཤིན་ཏུ་མཁས་ཤིང་། བསླབ་པ་གསུམ་ལ་
རྟག་ཏུ་ནན་ཏན་མཛད་ནས་བཅས་མཚམས་ཕྲ་མོ་ལས་ཀྱང་མི་འདའ་བར་
བཞུགས་པ་ལས། སྔོན་ལས་ཀྱི་དབང་གིས་སྐུ་ལུས་ལ་མཛེ་ནད་ཀྱི་སྙན་
དྲག་པོ་བྱུང་ནས་ཕྱག་གི་མཁྲིག་མ་ནས་ཆད། ཟུག་གཟེར་དཔག་ཏུ་མེད་
པ་ཞིག་བྱུང་ཞིང་། ལུས་ལས་རྣག་ཁྲག་དཔག་ཏུ་མེད་པ་འཛག །བཟའ་བཏུང་
ལ་ཕྱག་གིས་བསྙབས་མི་ཤེས་པ་ཁ་སྦུབ་ཏུ་དུད་འགྲོས་ཟ་བ་བཞིན་བྱེད་
དགོས་པ་དང་། སེམས་ལ་སྡུག་བསྔལ་ཚད་མེད་པ་ལྡན་ཞིང་། རྒྱལ་རིགས་
ཡིན་ཀྱང་། རྒྱ་གར་བ་གཙང་སྦྲ་ཆེ་བས་འཁོར་རྣམས་ཀྱིས་ལོགས་ཤིག་ཏུ་
རྩྭ་ཡི་སྤྱིལ་པོ་ཞིག་བྱས་ཏེ། དེའི་ནང་དུ་བསྐྱལ་བས་དེར་བཤུམས་བཞིན་
བཞུགས་པས། ནུབ་གཅིག་གི་རྨི་ལམ་དུ་རང་གི་ཡབ་རྒྱལ་པོ་ཨིནྡྲ་བོ་དྷི་
དེར་བྱོན་ནས་ཤེལ་གྱི་བུམ་པ་ཞིག་བསྣམས་ཏེ་འདི་ཐུགས་རྗེ་ཆེན་པོ་ལ་
ཞུས་པའི་ཁྲུས་ཆབ་ཡིན་གྱི། འཐུང་དང་གསུངས་ནས་སྤྱི་བོ་ནས་མར་
བླུགས་ཤིང་འཐུངས་ཏེ་ཁྲུས་བྱས་པས་ལུས་ངག་ཡིད་གསུམ་བདེ་ལྷོད་
པར་སོང་། རྒྱལ་པོའི་ཞལ་ནས་ཁྱོད་ཀྱིས་ནད་དྲག་པོ་འདིས་རྐྱེན་བྱས་
ནས་མཆོག་གི་དངོས་གྲུབ་མྱུར་དུ་ཐོབ་པར་འདུག་གིས། ད་རུང་སྙིང་
རུས་བསྐྱེད་ལ་དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོ་ཡིན་པས་
འཕགས་པ་སྤྱན་རས་གཟིགས་ཞལ་བཅུ་གཅིག་པ་ལ་མོས་གུས་གྱིས་ལ་
གསོལ་བ་དྲག་ཏུ་ཐོབ་ཅིག་གསུངས་ནས་མི་སྣང་བར་གྱུར་སོང་། དེའི་

ནངས་པར་ནས་ཕྱག་གིས་ཞལ་དུ་ཟས་ཅུང་ཟད་གསོལ་རུང་བ་དང་། ནད་
ཡང་ཅུང་ཟད་བདེ་བར་སོང་འདུག་དེ་ནས་ཉིན་མོར་ཡི་གེ་དྲུག་མ་ལ་ཐུགས་
དམ་མཛད། མཚན་མོར་ཞལ་བཅུ་གཅིག་པའི་གཟུངས་ལ་ཐུགས་དམ་
མཛད་ཀྱིན་ཟླ་བ་བཅུ་དྲུག་ཙམ་སོང་བའི་ཐོ་རངས་ཤིག་གི་ཚེ་ཐུགས་ཅུང་
ཟད་ཡི་མུག་སྟེ། ད་ནི་བདག་ལ་སྒྲུབ་སླ་ལ་ཚེགས་ཆུང་བའི་ལྷ་ཞིག་དགོས་པ་
ལ་དེ་ནི་མི་འདུག་ལྷ་འདི་ནི་གཙང་སྦྲ་ཆེ་ཞིང་ནད་འདི་ཡང་དུག་ཆེ་བས་
བདག་གིས་བསྒྲུབས་ཀྱང་མི་འགྲུབ་པ་འདྲ། གཙང་སྦྲ་ཆུང་བ་དང་དངོས་གྲུབ་
མྱུར་བའི་ལྷ་ཞིག་དགོས་པ་ལ་དེའང་མི་འདུག་ད་ནི་ང་རང་ཤི་ན་དགའ་
སྙམ་པ་ཞིག་ཐུགས་ལ་ཤར་བས། དེ་འཕྲལ་ཅུང་ཟད་མནལ་དུ་སོང་བ་
དང་། མནལ་དེ་སད་པ་ན་སྤྱིལ་པོའི་ནང་ཐམས་ཅད་འོད་ཀྱིས་ཁེངས་པའི་
སྣང་བ་ཞིག་བྱུང་ནས་བལྟས་པས། དེར་ཁྱེའུ་གཞོན་ནུ་སེང་གེ་ལ་ཞོན་པ་
ཞིག་བྱུང་ནས་ཁྱོད་འདིར་མ་སྡོད་པར་ཤར་ཕྱོགས་ལི་ཁ་ར་ཤིང་འཕེལ་དུ་
སོང་དང༌། དེ་ན་དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོ་འཕགས་
པ་ཕྱག་སྟོང་སྤྱན་སྟོང་དང་ལྡན་པ་ཞིག་བཞུགས་ཀྱིས། དེའི་དྲུང་དུ་སྙིང་པོ་
བཟླས་ཤིང་གསོལ་བ་ཐོབ་དང༌། སྒྲུབ་སླ་ལདངོས་གྲུབ་མྱུར་བའི་ལྷ་ནི་དེ་
ཡིན་ནོ། །དེ་ནས་ལོ་ལྔ་ལོན་པ་ན་རྗེ་བཙུན་སྒྲོལ་མ་དང་རྟོགས་པ་མཉམ་
ནས་སེམས་ཅན་གྱི་དོན་བྱེད་པར་འགྱུར་རོ། །ཞེས་གསུངས་ཤིང་ལུང་བསྟན་
ནས་ལྕེ་ཐོག་ཏུ་བདུད་རྩི་རིལ་བུ་གཅིག་བཞག་གོ། །དེ་ལ་ཉིད་སུ་ཡིན་ཞུས་
པས། ང་འཇམ་དཔལ་ཡིན་གསུངས་སོ། །འོ་ན་མཆོག་གི་དངོས་གྲུབ་ཅིག་
ཞུ་བྱས་པས། དངོས་གྲུབ་དེ་ཀ་ཡིན་མོད་གསུངས་ནས། འཇའ་ཡལ་བ་ལྟར་

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད།
གྱུར་སོང་དེའི་ནངས་པར་ནས་བཟུང་བྱམས་སྙིང་རྗེ་ཁྱད་པར་ཅན་རྒྱུད་ལ་
སྐྱེ། འཕགས་པ་ཐུགས་རྗེ་ཆེན་པོ་ལ་མོས་གུས་རྩེ་གཅིག་ཏུ་བྱེད་ཅིང༌།
ཤར་ཕྱོགས་ལི་ཁ་ར་ཤིང་འཕེལ་ལ་ཕྱོགས་ཏེ་བྱོན་པའི་ནུབ་མོ་ཤིང་སྡོང་
ཞིག་གི་རྩ་བར་ཕེབས་ནས་དེར་གཟིམས་པས་གཅན་གཟན་གདུག་པ་
ཅན་མང་པོས་འཇིགས་པའི་སྐད་སྒྲ་དྲག་པོ་སྒྲོགས་པས་ཅུང་ཟད་འཇིགས་
ཏེ། འཕགས་པ་སྤྱན་རས་གཟིགས་ལ་མོས་གུས་དྲག་ཏུ་བྱས་པས།
འཇིགས་པ་དེ་རང་ཡལ་དུ་སོང་ནས། དེར་མཁའ་འགྲོ་མ་དམར་མོ་མེ་
ཏོག་གི་ཐོད་བཅིངས་པ་བདུན་མདུན་དུ་བྱུང་ནས། ཁྱོད་ཀྱི་མཆོག་གི་དངོས་
གྲུབ་ཐོབ་པའི་དུས་ན་ངེད་རྣམས་ཀྱང་འཁོར་གྱི་ཐོག་མར་མཆིས་ཏེ་བཀའ་
སྲུང་བགྱིད་དོ་ཞེས་ཟེར། ཁྱོད་རྣམས་རིགས་གང་གི་མཁའ་འགྲོ་མ་ཡིན།
གང་ནས་འོངས་བྱས་པས། ངེད་རྣམས་པདྨའི་རིགས་ཀྱི་མཁའ་འགྲོ་མ་
ཡིན། ད་ལྟ་ཨུ་རྒྱན་ནས་འོངས། སང་ཉིད་ཀྱང་ཨུ་རྒྱན་དུ་བྱོན་ནས་མཁའ་
འགྲོ་མ་རྣམས་ཀྱི་གཙོ་མོ་མཛད་པར་གདའ་ཟེར། འོ་ན་ལི་ཁ་ར་ཤིང་འཕེལ་
དུ་མྱུར་བར་སླེབས་པའི་དངོས་གྲུབ་ཅིག་ཞུ་བྱས་པས། མཁའ་འགྲོ་མ་
གཉིས་ཀྱི་རས་ཡུག་ཁ་ཚར་མ་ཉམས་པ་ཞིག་ཁྱེར་བྱུང་ནས། འདི་ཡི་སྟེང་
དུ་བཞུགས་ཟེར་དེར་བཞུགས་པའི་ནུབ་མོར་ལི་ཁ་ར་ཤིང་འཕེལ་དུ་སླེབས་
འདུག་གོ་དེར་མཁའ་འགྲོ་མ་རྣམས་མི་སྣང་བར་གྱུར་སོང་། དེ་ནས་འཕགས་
པ་ཞལ་བཅུ་གཅིག་པའི་དྲུང་དུ་བཞུགས་ནས། ད་ནི་བདག་གིས་མཆོག་
གི་དངོས་གྲུབ་མ་ཐོབ་ཀྱི་བར་དུ་འདི་ནས་གཞན་དུ་མི་འགྲོའོ་ཞེས་དམ་
བཅའ་མཛད་ནས། བཟའ་བཏུང་སོགས་གང་ཡང་ཡིད་ལ་མི་བྱེད་པར་ཉིན་

མཚན་ཁོར་ཡུག་ཏུ་འཕགས་པ་ཞལ་བཅུ་གཅིག་པའི་གཟུངས་རྐྱང་པ་ལ་
ཐུགས་དམ་མཛད་ཀྱིན་བཞུགས་པས། ལོ་གཅིག་ལོན་པའི་ཚེ་སྐུ་ལུས་ཀྱི་
ནད་ཐམས་ཅད་སྦྲུལ་གྱི་སྐོགས་ལྤགས་དོར་བ་བཞིན་དུ་སོང་། ཕྱག་ལག་
ཀྱང་སྔར་ལྟར་སོར་ཆུད། སྐུ་ལུས་སྔར་བས་ཀྱང་ཉམས་མཚར་བར་གྱུར།
ཏིང་ངེ་འཛིན་གྱི་སྒོ་བསམ་གྱིས་མི་ཁྱབ་པ་ཐུགས་རྒྱུད་ལ་འཁྲུངས། ཕྱིའི་
བདུད་སོགས་ཀྱི་བར་ཆད་རྩོམ་དུ་བྱུང་བ་ན་བྱམས་སྙིང་རྗེ་བསྒོམས་པས་
ཚར་བཅད་ནས་བྱང་ཆུབ་ཀྱི་སེམས་དང་ལྡན་པར་བྱས། ཕྱོགས་སྐྱོང་བཅུ་
དང་ཀླུ་ཆེན་པོ་བརྒྱད་སོགས་བཏུལ་ནས་ཐུགས་རྗེ་ཆེན་པོ་ཞལ་བཅུ་གཅིག་
པའི་ཆོས་ཀྱི་སྲུང་མར་བཞག །དེ་ནས་ས་ག་ཟླ་བའི་ཚེས་གཅིག་ལ་ས་དང་
པོའི་རྟོགས་པ་བརྙེས། འཕགས་མ་སྒྲོལ་མས་ཞལ་གཟིགས་ནས་དེའི་ཞལ་
ནས་དུས་གསུམ་གྱི་སངས་རྒྱས་ཐམས་ཅད་ཀྱི་ཕྲིན་ལས་ཉིད་ལ་འདུས་སོ་
ཞེས་ལུང་བསྟན། ཚེས་བརྒྱད་ཀྱི་ཉིན་ས་བརྒྱད་པའི་རྟོགས་པ་རྒྱུད་ལ་
འཁྲུངས། དོན་ཞགས་ལྷ་ལྔ་སོགས་ཀྲྀ་ཡའི་ལྷ་ཕལ་མོ་ཆེའི་ཞལ་གཟིགས།
ཁྱོད་ཀྱིས་སྤྱན་རས་གཟིགས་ཀྱི་སྒོ་ནས་འགྲོ་བ་ཐམས་ཅད་བླ་ན་མེད་པའི་
བྱང་ཆུབ་ཏུ་འགོད་པར་འགྱུར་རོ། །ཞེས་གསུངས། ཚེས་བཅོ་ལྔའི་ཉིན་ཕྱག་
སྟོང་སྤྱན་སྟོང་གི་སྐུ་ཡི་ནང་དུ་རྒྱུད་སྡེ་བཞི་ཡི་དཀྱིལ་འཁོར་གྱི་ལྷ་ཚོགས་
ཐམས་ཅད་དང༌། བ་སྤུའི་བུ་ག་རེ་རེ་ལའང་སངས་རྒྱས་ཀྱི་ཞིང་ཁམས་དཔག་
ཏུ་མེད་པ་བཀོད་པ་གཟིགས་པས། ལོ་བཅུ་གཉིས་ལ་དཀའ་བ་སྤྱད་པས་
དེ་ཙམ་དུ་མི་མཇལ་ཅི་ཡི་ཕྱིར་ཞེས་ཡུས་གསོལ་བ་ན། ཁྱོད་ཀྱིས་དང་པོ་སྒྲུབ་
པའི་མགོ་བརྩམས་ནས་བཟུང་འབྲལ་མེད་དུ་གནས་ཀྱང་ད་བར་ལས་སྒྲིབ་

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད།
མ་ཟད་པས་མ་མཐོང་བ་ཡིན་ནོ། །ཞེས་གསུངས་ཏེ། ཆོས་བསྟན་ཅིང་བྱིན་
གྱིས་བརླབས་པས་ཏིང་ངེ་འཛིན་གྱི་སྒོ་བརྒྱད་ཁྲི་བཞི་སྟོང་སོགས་བསམ་
གྱིས་མི་ཁྱབ་པ་ཞིག་ཐུགས་ལ་འཁྲུངས། ས་བཅུའི་ཡོན་ཏན་མ་ལུས་པ་ཐམས་
ཅད་རྫོགས། འཕགས་པ་དང་གཉིས་སུ་མེད་པའི་གོ་འཕང་བརྙེས་ཤིང་སྐུ་
ལུས་གསེར་གྱི་ཁ་དོག་ལྟ་བུར་གྱུར་ཏོ། །དེ་ནས་སྔགས་ཀྱི་སྤྱོད་པ་ལ་ཞུགས་
པས་མི་ཀུན་གྱིས་མ་དད་དེ་སྐུར་བ་བཏབ། དེར་མ་དད་པ་བཟློག་པའི་ཆེད་དུ།
ཁ་སར་པ་ཎིའི་དུས་སྟོན་གྱི་ཁྲོམ་གསེབ་ཏུ་རང་གི་དབུ་གྲི་གུག་གིས་བཅད་
ནས། འཁར་གསིལ་གྱི་རྩེ་མོར་བསྐྱོན་ནས་ནམ་མཁར་སྤྲིན་གསེབ་ཏུ་གར་
མཛད་ནས་སླར་ས་ལ་བབས་ཤིང་སྐུ་ལུས་སྔ་མ་ལྟར་སོར་ཆུད་པ་མཛད་པས།
དེར་འདུས་པའི་སྐྱེ་བོ་ཐམས་ཅད་དད་པའི་སར་བཀོད། སྤྱན་རས་གཟིགས་
ཀྱི་རྟོགས་པ་གསུངས་པ་ཙམ་གྱིས་འཁོར་དེ་རྣམས་དང༌། ཡུལ་གྲུ་དེར་
གནས་ཀྱི་ཕོ་མོ་ཐམས་ཅད་ཀྱིས་མཆོག་གི་དངོས་གྲུབ་ཐོབ་སྟེ་ཐམས་ཅད་
ལུས་མ་སྤངས་པར་མཁའ་སྤྱོད་དུ་གཤེགས་པར་གྲགས་སོ། །དེ་ཡང་ཕྱི་ལྟར་
ན་དགེ་སློང་མ་དཔལ་མོ། ནང་ལྟར་ན་རྗེ་བཙུན་སྒྲོལ་མ། གསང་བ་རྡོ་རྗེ་
ཕག་མོ་དབུ་བཅད་མ་དངོས་ཡིན་ལ། རྒྱལ་པོ་ཨིནྡྲ་བྷུ་ཏིའི་ལྕམ་ལཀྵི་ཀ་
ར་དང་གཅིག་པར་བཞེད་པའང་འགའ་ཞིག་ཡོད་དོ། །དེའི་རྗེས་སུ་བཟུང་
བ་པཎྜི་ཏ་ཟླ་བ་གཞོན་ནུ་ནི། རྒྱ་གར་ནུབ་ཕྱོགས་སུ་བྲམ་ཟེའི་རིགས་ཤིག་
ཏུ་སྐུ་འཁྲུངས། དགུང་ལོ་བཅུ་གསུམ་ལ་རབ་ཏུ་བྱུང་། སངས་རྒྱས་ཀྱི་བཀའ་
འཁོར་ལོ་གསུམ་ལ་འབད་པས་ཐམས་ཅད་ཐུགས་སུ་ཆུད། རིག་པའི་གནས་
ལྔ་ལ་ཕུལ་དུ་བྱུང་། ཁྱད་པར་དུ་སྒྲ་དང་ཚད་མ་ལ་མཁས་པའི་གྲགས་པ་

ཆེན་པོས་རྒྱ་གར་ཤར་ནུབ་ཀྱི་ཕྱོགས་ཀུན་ཏུ་ཁྱབ་ཅིང་། ནང་པ་སངས་རྒྱས་
པའི་བསྟན་པ་ཉི་མ་ཤར་བ་ལྟར་ཆེས་ཆེར་དར་བར་མཛད། དགུང་ལོ་ཉེར་
གཅིག་པ་ལ་བསྙེན་པར་རྫོགས་ནས་ཐོབ་པའི་དོན་རྣམས་ཐུགས་ཉམས་
སུ་བཞེས་བཞིན་པའི་སྐབས་ཞིག་ན། ཐུགས་རླུང་གིས་འཁྲུགས་པའི་གེགས་
ཤིག་བྱུང་བར་ཅི་བྱས་ཀྱང་མ་ཕན་ནས་དགེ་སློང་མ་དཔལ་མོ་མཇལ་བར་
ཕྱིན་པས་དེའི་བྱིན་རླབས་མཛད་པ་ཙམ་གྱིས་སོས། ཁྱོད་ཀྱིས་སྔོན་བླ་མ་
ཞིག་གིས་ཐུགས་དཀྲུགས་ཀྱང་དེར་བཤགས་པ་བྱས་པས་ད་རེས་ནད་
འདི་བྱུང་ཞིང་། དེ་སེལ་བ་ལ་ང་དང་མཇལ་བ་ཡིན་གསུངས། འཕགས་པ་
ཞལ་བཅུ་གཅིག་པའི་གདམས་པ་གནང་བས་ཕྱག་རྒྱ་ཆེན་པོ་མཆོག་གི་
དངོས་གྲུབ་སྐུ་ལུས་དེ་ཉིད་དུ་ཐོབ་སྟེ་འགྲོ་བ་མང་པོ་སྨིན་གྲོལ་གྱི་ལམ་ལ་
བཀོད་ཅིང་ད་ལྟ་རི་བོ་པོ་ཏ་ལར་འཕགས་པའི་འཁོར་དུ་བཞུགས་པ་ཡིན་
ནོ། །དེ་ཡི་རྗེས་སུ་བཟུང་བ་ནི་པཎྜི་ཏ་ཡེ་ཤེས་བཟང་པོ་ནི། རྒྱལ་རིགས་ཤིག་
ཏུ་སྐུ་འཁྲུངས། ལོ་བདུན་ལོན་པ་ན་རབ་ཏུ་བྱུང་ནས་སངས་རྒྱས་ཀྱི་བཀའ་
དགོངས་འགྲེལ་དང་བཅས་པ་ལ་སྦྱངས་པས་རིག་པའི་གནས་ལྔ་ལ་མཁས་
པ་ཆེན་པོར་གྱུར། ཁྱད་པར་དུ་རྩོམ་པ་ལ་ཤིན་ཏུ་མངའ་བརྙེས་པ་ཞིག་བྱུང་།
ཚེ་སྔོན་གྱི་ལས་ཀྱི་སྟོབས་ཀྱིས་སྐུ་སྟོད་ལ་རྨ་ཞིག་བྱུང་བ་ལ། དེ་ལྷ་འདྲེའི་
གནོད་པ་ཡིན་སྙམ་སྟེ། རྒྱ་གར་ཤར་ཕྱོགས་ན་གཤིན་རྗེ་གཤེད་ནག་པོའི་
གྲུབ་པ་ཐོབ་པའི་རྣལ་འབྱོར་པ་ཞིག་ཡོད་པས། དེ་སྤྱན་དྲངས་ཏེ་གདམས་
ངག་ཞུས་ནས་བསྒོམས་ཀྱང་སྔར་ལས་སུམ་འགྱུར་ཙམ་ཐུ་རུ་སོང་། སྐུ་ལུས་
ཐམས་ཅད་ཆུ་བུར་གྱིས་ཁྱབ། ཚ་རེག་གི་ཟུག་གཟེར་མ་བཟོད་ནས་རྫིང་བུའི་

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད།
ནང་དུ་ཞུགས་ཀྱང་དྲོད་ཀྱིས་མཚོ་ཁོལ་ནས་ཆུ་བརྗེ་དགོས་པ་བྱུང་། གཉན་མེ་
དབལ་ནག་པོ་ཞེས་བྱ་སྟེ། གྲུབ་པ་ཐོབ་པ་སོགས་ནུས་པ་ཅན་མང་པོ་ལ་
གཏུགས་ཀྱང་མ་ཕན་པར། ཟླ་བ་གཞོན་ནུ་ལ་ཞུས་པས་དེར་འབྱོན་པར་རྩོམ་
པ་ན། རྗེ་བཙུན་སྒྲོལ་མས་འདི་ནི་སྔོན་བླ་མ་ཞིག་ལ་དམ་ཉམས་བྱས་པའི་
རྣམ་སྨིན་ཡིན་པར་ཁྱོད་ཀྱིས་ཀྱང་གསོ་མི་ནུས་པས་དགེ་སློང་མ་དཔལ་མོ་ལ་
གསོལ་བ་ཐོབ་ཅིག་ཅེས་པའི་ལུང་བསྟན་བྱུང་བ་ལྟར། དགེ་སློང་མ་དཔལ་
མོ་སྤྱན་འདྲེན་གྱི་གྲོགས་མཛད་དེ། དཔོན་སློབ་གཉིས་མཚོ་ཁར་ཕེབས་པ་ལ་
གསོལ་བ་དྲག་ཏུ་བཏབ། དགེ་སློང་མས་བྱིན་རླབས་མཛད་པ་ཙམ་གྱི་སྙན་
གཞི་གཏན་མེད་དུ་སོང་དགེ་སློང་མ་དཔལ་མོ་བཅུ་གཅིག་ཞལ་དངོས་སུ་
མཐོང་། དེར་སྤྱན་རས་གཟིགས་ཀྱི་གདམས་པ་ཉུང་ངུ་ཞིག་གནང་། དེའི་
སྒྲུབ་ཐབས་ཀྱི་རྒྱུད་རྒྱས་པ་ཟླ་བ་གཞོན་ནུ་ལས་ཞུས་ཏེ་སྨྱུང་བར་གནས་པ་
ཟླ་བ་གསུམ་དུ་མཛད་ཅིང་བསྒོམས་པས་འཕགས་པའི་སྐུ་དངོས་སུ་གྱུར་ཏེ་
མཆོག་གི་དངོས་གྲུབ་ཐོབ་བོ། །དེ་ཡིས་རྗེས་སུ་བཟུང་བ་བལ་པོའི་པཎྜི་ཏ་པེ་
ཉ་པ་ནི། བལ་པོའི་ཡུལ་དུ་རྒྱལ་རིགས་ཤིག་ལ་སྐུ་འཁྲུངས། འབྲི་ཀློག་དང་
བཟོ་རིགས་སོགས་ལས་ཕ་རོལ་ཏུ་སོན། ཡབ་ཡུམ་གཉིས་ཀྱིས་རིགས་
མཉམ་པ་ལ་ཁྱིམ་ཐབ་ལེན་པར་བསྒོ་བ་ན། དེས་ང་རང་འཆི་མི་དགོས་པ་
དང་སེམས་ཅན་ལ་ཕན་ཐོགས་པར་འགྱུར་རམ་ཟེར། དེ་ལྟ་བུ་ལ་ཕན་པར་
མི་འགྱུར་མོད། རང་གི་རིགས་རྒྱུད་འཛིན་པར་འགྱུར་རོ་བྱས་པས། འོ་ན་
བདག་ནི་སེམས་ཅན་ཐམས་ཅད་ལ་ཕན་པར་བགྱིད་ཅིང་རིགས་ཀུན་གྱི་
མཆོག་ནི་དེ་ཡིན་ནོ། །ཞེས་གསུངས་ནས་འཇམ་དཔལ་སྨྲ་བའི་སེངྒེ་བསྒྲུབས་

པས་འགྲུབ་སྟེ། བདག་ཚེ་གཅིག་ལ་མཆོག་གི་དངོས་གྲུབ་ཐོབ་པའི་ཆོས་ཤིག་
ཞུ་བྱས་པས། རྒྱ་གར་དུ་སོང་ལ་དཔལ་ཡེ་ཤེས་བཟང་པོ་ལས་འཕགས་པ་
ཞལ་བཅུ་གཅིག་པའི་སྒྲུབ་ཐབས་ཞུས་ལ་དེ་སྒྲུབས་ཤིག་དང་། ཚེ་འདི་ཉིད་
ལ་མཆོག་གི་དངོས་གྲུབ་ཐོབ་པར་འགྱུར་རོ་ཞེས་ལུང་བསྟན་པ་ལྟར། ཡབ་
ཡུམ་ལས་བྲོས་ནས་གསེར་གྱི་རྒྱན་ཆ་བཟང་པོ་རྣམས་བསྣམས་ཏེ་རྒྱ་གར་ལ་
བྱོན་པས། ས་ག་ཟླ་བའི་ཚེས་བརྒྱད་ཀྱི་དུས་ཡུལ་དབུས་སུ་ཁ་སར་པཱ་ཎིའི་
དུས་མཆོད་ཀྱི་ཉིན་པཎྜི་ཏ་ཟླ་བ་གཞོན་ནུ་དང་ཡེ་ཤེས་བཟང་པོ་གཉིས་དང་
མཇལ་ཏེ། དེར་པཎྜི་ཏ་གཉིས་ཐུགས་དགྱེས་ཏེ་རྗེས་སུ་བཟུང་ནས་རབ་ཏུ་
བྱུང་། གདམས་པ་ཟབ་མོ་སྒྲུབ་སླ་ལ་སེམས་ཅན་ལ་ཕན་ཐོགས་ཆེ་བ་འདི་
ཡིན་ནོ་གསུངས་ནས་འཕགས་པ་ཞལ་བཅུ་གཅིག་པའི་གདམས་ངག་རྒྱས་
པར་གནང་བྱུང་བས། རྒྱ་གར་དུ་ལོ་ལྔར་འཚོ་བ་བསོད་སྙོམས་ལ་མཛད་ཅིང་
སྒྲུབ་པ་མཛད་པས་འཕགས་པ་སྤྱན་རས་གཟིགས་ཕྱག་སྟོང་སྤྱན་སྟོང་གིས་
གཙོ་བོར་མཛད་པའི་སངས་རྒྱས་བྱང་སེམས་བསམ་གྱིས་མི་ཁྱབ་པ་ཞིག་
གིས་ཞལ་གཟིགས་ཤིང་ལུང་བསྟན་པ་ཐོབ། དེར་རྒྱ་གར་དུའང་འཕགས་
པའི་ཆོས་ཀྱི་སེམས་ཅན་ཚད་མེད་པ་ཞིག་སྨིན་པར་བྱས། སླར་བལ་ཡུལ་དུ་
བྱོན་ནས་བྱམས་སྙིང་རྗེའི་ཆོས་ཀྱི་སྒོ་ནས་གདུལ་བྱ་དཔག་ཏུ་མེད་པ་ཞིག་
སྨིན་པར་མཛད་དེ། མཐར་མཆོག་གི་དངོས་གྲུབ་ཐོབ་ནས་སྐུ་ལུས་མ་སྤོང་
བར་འཇའ་ལུས་སུ་གཤེགས་སོ། །དེ་ཡིས་རྗེས་སུ་བཟུང་བ་ནི། བྱང་ཆུབ་
སེམས་དཔའ་ཟླ་བ་རྒྱལ་མཚན་ཡིན་ལ། དེ་ཉིད་འཕགས་པ་སྤྱན་རས་
གཟིགས་དངོས་ཡིན་པའི་རྒྱུ་མཚན་རྣམ་པ་བཞིར་གྲགས་ཏེ་དེ་ཡང་རྒྱུ་མཚན་

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད། །
དང་པོ་ནི། བལ་པོའི་ཡུལ་དུ་ནང་པའི་གཙུག་ལག་ཁང་བི་ཧ་ར་ཞེས་བྱ་བ་
ཞིག་ཡོད་པར། དེའི་དཀོར་གཉེར་རྣལ་འབྱོར་པ་བྱིན་རླབས་ཅན་ཞིག་ཡོད་
པས། ནུབ་གཅིག་གཙུག་ལག་ཁང་དེའི་ནང་དུ་མཁའ་འགྲོ་མ་མང་པོ་ཞིག་
མཆོད་པ་འབུལ་དུ་བྱོན་འདུག་པ་ལ། རྣལ་འབྱོར་པ་དེས་ཁྱེད་རྣམས་གང་
ནས་བྱོན། ཅི་མཛད་ཅེས་དྲིས་པས། མཁའ་འགྲོ་མ་དེ་རྣམས་ཀྱིས། ངེད་
རྣམས་རྒྱ་གར་ནས་འོངས། རྒྱ་གར་ཤར་ཕྱོགས་ལི་ཁ་ར་ཤིང་འཕེལ་ཞེས་བྱ་
བ་ན། འཕགས་པ་ཞལ་བཅུ་གཅིག་པ་བཞུགས། དེའི་འགྲམ་ཤིང་འདམ་བུ་
རྒྱུ་བའི་ཚལ་ཞེས་བྱ་བ་ན། ཐུགས་རྗེ་ཆེན་པོ་ཡི་གེ་དྲུག་པ་བཞུགས།
འཕགས་པ་དེའི་སྤྲུལ་པ་བྱང་ཆུབ་སེམས་དཔའ་ཟླ་བ་རྒྱལ་མཚན་ཡིན་པས་
དེ་ལ་མཆོད་པ་འབུལ་དུ་འོང་བ་ཡིན་ཟེར། རྣལ་འབྱོར་པ་དེས་སྔར་བྱང་ཆུབ་
སེམས་དཔའ་དེར་བྱོན་པ་མ་ཐོས་པས། བཙལ་ཏེ་གདན་དྲངས་ནས་དབང་
དང་གདམས་ངག་མང་པོ་ཞུས་ཞེས་གྲགས། རྒྱུ་མཚན་གཉིས་པ་ནི། མང་ཡུལ་
སྐྱིད་གྲོང་དུ་ཨོང་པོ་ལོ་ཙཱ་བ་ཞེས་པ་ཞིག་གིས། ཇོ་བོ་འཕགས་པ་ཝ་ཏི་ལ་
གསོལ་བ་འདེབས་ཀྱིན་བསྐོར་བ་ཉིན་མཚན་མེད་པར་ཞག་བདུན་དུ་བྱེད་
བཞིན་པའི་འཕྲོ་སྐོར་ཁང་དུ་འགྱེལ་ཏེ་ཅུང་ཟད་མནལ་སོང་བའི་རྨི་ལམ་དུ་
འཕགས་པའི་ཞལ་ནས། ང་ལ་ཁྱོད་དེ་ཙམ་དུ་མོས་ན། བྱང་ཆུབ་སེམས་
དཔའ་ཟླ་བ་རྒྱལ་མཚན་ལ་མོས་པ་གྱིས་དང་ང་དང་ཁྱད་པར་མེད་པ་ཡིན་
གསུངས་བྱུང་བ་ཞིག་རྨིས་པས། དེའི་སྔོན་དུ་བྱང་ཆུབ་སེམས་དཔའ་མཇལ་
ཡང་ཅུང་ཟད་མ་དད་པ་ཡིན་པ་ལ། དེ་ལ་འགྱོད་པ་ཚད་མེད་པ་སྐྱེས་ཏེ།
མོས་གུས་དྲག་ཏུ་སྐྱེས། དབང་དང་གདམས་ངག་དུ་མ་གསན། བཀུར་བསྟི་

 །
ཞབས་ཏོག་རྒྱ་ཆེར་བསྒྲུབས། དེ་ཕྱིན་ཆད་སྐྱིད་སྡུག་ལེགས་ཉེས་ཅི་བྱུང་ཡང་
བླ་མ་དེ་ལ་གསོལ་བ་འདེབས་པར་གྲགས། རྒྱུ་མཚན་གསུམ་པ་ནི། དིང་རི་
ར་ལྕགས་དགོན་པ་ན། ལྕགས་སྟོན་ཧཱུྃ་གྲགས་པ་ཞེས་པའི་ཆོས་པ་བཟང་པོ་
ཞིག་ཡོད་པར། འཕགས་པ་ཞལ་བཅུ་གཅིག་པ་དང་། དོན་ཞགས་ལ་ལོ་ཉེར་
ལྔའི་བར་སྒྲུབ་པ་བྱས་པས་ནུབ་གཅིག་རྨི་ལམ་དུ་མི་དཀར་པོ་ཞིག་བྱུང་སྟེ།
འདི་སྐད་ཟེར་ཏེ། ཐུགས་རྗེ་ཆེན་པོའི་སྤྲུལ་པ་བྱང་ཆུབ་སེམས་དཔའ་ཟླ་བ་
རྒྱལ་མཚན་བྱོན་པས་དེ་ལ་མོས་གུས་གྱིས་ཤིག་ཟེར་བ་ཞིག་རྨིས་པ་ལ།
ཕྱིས་དེ་རྩད་བཅད་ནས་མཇལ་འཕྲད་འོངས་ཏེ་དབང་དང་གདམས་ངག་
གསན་པ་དང༌། རྒྱུ་མཚན་བཞི་པ་ནི། རྨ་བྱ་བྱང་ཆུབ་ཡེ་ཤེས་ཀྱིས་བྱང་ཆུབ་
སེམས་དཔའི་དྲུང་དུ་འགྲོ་བར་ཆས་པ་ན། དེའི་ནུབ་མོའི་རྨི་ལམ་དུ་ཁོང་གི་
ཆོས་སྐྱོང་གིས་ཁྱོད་ཐུགས་རྗེ་ཆེན་པོའི་མདུན་དུ་འགྲོ་བ་ལ་མྱུར་བར་སོང་།
ང་ཡིས་བར་ཆད་བསལ་ལོ་ཞེས་ལུང་བསྟན་པ་ལ་བདག་ཐུགས་རྗེ་ཆེན་པོའི་
མདུན་དུ་འགྲོ་བ་ག་ལ་ནུས། བྱང་ཆུབ་སེམས་དཔའ་ཟླ་བ་རྒྱལ་མཚན་གྱི་
མདུན་དུ་འགྲོ་བ་ཡིན་ཞུས་པས། དེ་ཉིད་ཐུགས་རྗེ་ཆེན་པོ་ཡིན་ཞེས་ཟེར། རྒྱུ་
མཚན་དེ་དག་གིས་བླ་མ་དམ་པ་དེ་ཉིད་ཐུགས་རྗེ་ཆེན་པོའི་སྤྲུལ་པ་དངོས་
ཡིན་པར་གྲགས་སོ།། བླ་མ་དམ་པ་བྱང་ཆུབ་སེམས་དཔའ་ཟླ་བ་རྒྱལ་མཚན་
དེ་ཉིད་ཀྱིས་མང་ཡུལ་སྐྱིད་གྲོང་གི་ཇོ་བོ་ཝ་ཏི་ཡི་དྲུང་དུ་ཞག་བདུན་བསྐོར་བ་
མཛད་དེ་གསོལ་བ་དྲག་ཏུ་བཏབ་པས། ཇོ་བོའི་ཞལ་ནས། ཁྱོད་ཀྱིས་ལོང་
བ་བརྒྱ་ལ་མིག་བྱིན། གཙུག་ལག་ཁང་བརྒྱ་བརྩིགས། ལམ་འཕྲང་བརྒྱ་
སོལ། དགེ་སློང་བརྒྱ་ལ་འཚོ་བ་དྲོངས། དེ་ཐམས་ཅད་འགྲུབ་པར་སྤྱན་

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད།
རས་གཟིགས་ཕྱག་སྟོང་སྤྱན་སྟོང་ལ་གསོལ་བ་ཐོབ་དང་མྱུར་དུ་འགྲུབ་ནས་
འཚང་རྒྱ་བར་འགྱུར་རོ་ཞེས་ལུང་བསྟན་ཐོབ། དེ་ནས་དགེ་སློང་བཞི་སྡེ་རེ་
ཁྲིད་དེ་བསོད་སྙོམས་མཛད་པས་སྐུ་བསོད་རྒྱས་ཏེ་ཟང་ཟིང་རྒྱ་ཆེར་འདུས།
ལྷ་ཁང་བརྒྱ་ལྷག་ཙམ་བཞེངས། སྲོག་བླུ་དང་མིག་གླུ་སུམ་བརྒྱ་ལྷག་ཙམ་
དང་དགེ་སློང་ཉིས་སྟོང་ཉིས་བརྒྱ་ལྷག་ཙམ་གྱི་འཚོ་བ་སྦྱོར། ལམ་འཕྲང་དུ་མ་
གསོ་བ་སོགས་དགེ་བ་རླབས་ཆེན་དུ་མར་འགྲུབ། ནམ་ཞིག་ལྷོ་ཕྱོགས་ཀྱི་
རྒྱུད་ཅིག་ཏུ་ཕེབས་པ་ན། བུད་མེད་ནད་མ་ཞིག་གིས་བྱིན་རླབས་ཞུས་པས།
གཏོར་མ་དང་བསྔོ་བ་ཡང་མཛད་ནས། ན་ཚ་སྔོན་གྱི་མི་དགེ་བ་ལས་བྱུང་བ་
ཡིན་པས་བཟོད་པ་དང་བྱང་ཆུབ་ཀྱི་སེམས་སྒོམས་ཤིག་ཅེས་ཆོས་བཤད་མང་
དུ་མཛད་པས། མོ་དད་པ་སྐྱེས་ཏེ་མིག་ནས་མཆི་མ་ཕྱུང་བཞིན་ཚེ་སྔོན་མ་ལྟ་
ཞོག་གི་ཚེ་འདི་ཉིད་ལའང་སྡིག་པ་ཆེན་པོ་དུ་མ་བྱས་ཡོད་ཟེར། ཁོང་གིས་འོ་
ན་ཁྱོད་ཀྱིས་སྡིག་པ་དྲན་ཚད་མཐོལ་བཤགས་གྱིས་དང་དག་པར་འགྱུར་རོ་
ཞེས་གསུངས་པ་ལ། མོ་ན་རེ། བདག་སྐྱིད་གྲོང་དུ་ཚོང་དཔོན་ཕྱུག་པོ་ཞིག་གི་
ཆུང་མར་ཕྱིན་པ་ན། ནམ་ཞིག་ཚོང་དཔོན་བལ་ཡུལ་དུ་ཚོང་ལ་སོང་བར་ལོ་
གསུམ་དུ་ཕྱིར་མ་འཁོར། དེ་ཚེ་སྐྱེས་པ་གཞན་དང་འགྲོགས་ཏེ། དེའི་རྐྱེན་
གྱིས་རང་གི་སྔར་གྱི་ཚོང་དཔོན་དེའི་བུ་དང་སྐྱེས་པ་གཞན་གྱི་བུ་མོ་ཞིག་དང་
གཉིས་དེའི་རྒྱུས་ཤེས་པའི་མཆོད་གནས་ཞིག་དང་གསུམ་བསད། ནོར་རྫས་
དུ་མ་ཆུད་གསོན། ཚོང་དཔོན་ནམ་ཞིག་འཁོར་བྱུང་བ་ན། ཆང་ལ་དུག་བཏབ་
པ་དྲངས་ཏེ་ཚོང་དཔོན་དཔོན་གཡོག་བརྒྱད། བྲན་ཁོལ་གཉིས། ཁྱིམ་མཚེས་
ཀྱི་མི་གཉིས་བཅས་མི་བཅུ་གཉིས་བསད། དེ་ནས་རང་ཉིད་ལྷོ་བལ་དུ་

བྲོས། དེའི་ལེ་ལན་གྱིས་ཕ་མིང་ཐམས་ཅད་ཕུང་བར་བྱས། གཞན་ཡང་གཡོ་
ཟོལ་གྱིས་སྡིག་པ་དཔག་མེད་བསགས་ཡོད་པས་ཐུགས་རྗེས་བཟུང་འཚལ་
ཟེར། དེར་བྱང་ཆུབ་སེམས་དཔས་བུད་མེད་གཅིག་ལ་འདི་འདྲ་བའི་སྡིག་པ་
ཆེན་པོ་དགོངས་ཏེ་སྤྱན་ཆབ་མང་པོ་ཤོར། སྨྱུང་གནས་ཚར་གཅིག་ཙམ་བྱས་
པའི་མི་དེ་ངན་སོང་དུ་མི་བཏང་བར་འཕགས་པས་དབུ་སྨྱུང་བཞེས་པ་ཡིན་
པས་འདི་ལ་དེ་ལས་དྲག་པའི་རེ་ས་གཞན་མེད་དོ་སྙམ་དུ་དགོངས་ཏེ། དེའི་
གདམས་ངག་གི་ལུང་བྱིན་ཏེ་སྨྱུང་གནས་ཚར་བརྒྱད་བསྒྲུབ་པར་གདམས།
མོ་ཡི་ན་བའང་བླ་མའི་ཐུགས་རྗེས་ཅུང་བདེ་བར་སོང་། དེ་ནས་ས་ག་ཟླ་བའི་
ཚེས་ལ་སྨྱུང་གནས་སྡོད་པའི་ལན་ཅིག་དགོང་མོ་ཞིག་ཁ་སྐམ་བྱུང་ནས་ཆང་
ཅུང་ཟད་བཏུང་། ཡང་ལན་ཅིག་ལྟོགས་དྲག་པར་ལྷ་ལ་ཞལ་ཟས་བཞི་ཕུལ་
བའི་གཉིས་བྲོས། དེ་ལྟར་སྨྱུང་གནས་ཧྲིལ་པོ་ལན་གཉིས་དང༌། གདན་
གཅིག་ལ་བརྟེན་པའི་དངོས་གཙང་ལན་དྲུག་སྟེ་ཆ་བརྒྱད་ཚར་བ་ན་རིང་པོར་
མ་ཐོགས་པར་མོ་འཆི་སོང་། ལན་གཅིག་གཙང་སྟོད་ཀྱི་ཕྱོགས་སུ་བྱང་ཆུབ་
སེམས་དཔས་སེམས་བསྐྱེད་ཅིག་གསུངས་པའི་ཚེ། མི་ཐམས་ཅད་ཀྱིས་
མཐོང་བར་ཙིའུ་དམར་དངོས་སུ་བྱུང་ནས། ཁྱེད་ཐུགས་རྗེ་ཆེན་པོ་ཡིན་ཟེར་
བས་ང་ལ་རྟགས་ཤིག་སྟོན་ཟེར་བ་ལ། ཕྱག་མཐིལ་ལ་སྤྱན་ཁྲ་ཧྲིག་ཧྲིག་ཡོད་
པ་བསྟན་པས་ཀུན་གྱིས་མཐོང༌། ཁ་ཅིག་གིས་ཞལ་བཅུ་གཅིག་པ་དང༌།
འགྲོ་འདུལ་ཕྱག་བཞི་པ། ཁ་སར་པཱ་ཎི་སོགས་དངོས་སུ་མཐོང་། ཁོ་ཡང་
དད་ནས་ཆོས་ཀྱི་སྲུང་མར་ཁས་བླངས་སོ། །དེས་མི་རྣམས་ཤིན་ཏུ་དད་ནས་
སྡིག་བཤགས་ཕུལ་བ་མང་པོ་བྱུང་བ་ན། དེར་སྔར་ནས་དྲུང་ན་ཡོད་པའི་དགེ་

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད།
སློང་ཞིག་གིས། ན་ནིང་མི་བཅོ་ལྔ་ཙམ་བསད་པའི་བུད་མེད་རྒན་མོ་ནད་མ་
དེ་ཤི་བར་ཐོས་པས་དེ་གར་སྐྱེས་ཞུས་པས། ཞལ་འཛུམ་མཛད་དེ། ཞལ་བཅུ་
གཅིག་པའི་སྨྱུང་གནས་འདི་ཕན་ཡོན་ཤིན་ཏུ་ཆེ་ཡང་འདི་ནུས་པ་ཤིན་ཏུ་ཉུང་
བར་འདུག་གསུངས། ཇི་ལྟར་ལགས་ཞུས་པས། བུད་མེད་དེ་རྒྱ་གར་ཤར་
ཕྱོགས་ན་བྲམ་ཟེ་འབྱོར་ལྡན་ཞིག་གི་བུར་སྐྱེས་ནས་རིན་པོ་ཆེའི་རྒྱན་མང་པོ་
ཅན་ཞིག་ཏུ་འདུག སྔོན་སྨྱུང་གནས་བྱས་པ་དེས་མི་ལུས་ཐོབ་ཀྱང་། ཁ་སྐམ་
ནས་ཆང་འཐུང་བས་ཤེས་པ་མཐོ་དམན་ཅན་དང༌།ཞལ་ཟས་ཟོས་པས་
གཟུགས་ངན་པ་ཅན་ཞིག་ཏུ་སྣང༌། སྐྱེ་བ་དེ་ཉིད་ལ་སྤྱན་རས་གཟིགས་ལ་ཡི་
དམ་བྱེད་ཅིང༌། དེ་ནས་ཚེ་འཕོས་མ་ཐག་ཏུ་བདེ་བ་ཅན་དུ་སྐྱེ་བར་འདུག
སྨྱུང་གནས་རྣམ་དག་ཚར་བརྒྱད་བྱས་ཤིང་། འཕགས་པའི་མཚན་བརྒྱ་རྩ་རེ་
བརྗོད་དེ་ཕྱག་འཚལ་ན་ངེས་པར་བདེ་བ་ཅན་གྱི་འཇིག་རྟེན་དུ་ཕྱིར་མི་ལྡོག་
པའི་ས་ཐོབ་ཅིང་། མཐར་བྱང་ཆུབ་ཏུ་འཚང་བརྒྱ་བར་འགྱུར་ལ། ལན་
གཅིག་གིས་ཀྱང་ངེས་པར་ངན་འགྲོའི་སྒོ་བཅད་པར་འགྱུར། ཆོས་འདི་སངས་
རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་སྒྲུབ་ཐབས་ཡིན་པས་ཀུན་
གྱིས་འདི་ལ་བསླབ་པར་བྱའོ།། ཞེས་སོགས་ཀྱང་གདམས་པར་མཛད་དོ།།
དེའི་རྗེས་སུ་བཟུང་བ་གྲུབ་ཐོབ་ཉི་ཕུག་པ་ནི་སྟོད་མངའ་རིས་ཞང་ཞུང་གི་
ཡུལ་ལྷ་མོ་འོད་འཕྲོ་ཞེས་བྱ་བས་བྱིན་གྱིས་བརླབས་པའི་གྲོང་ཁྱེར་དུ། ཡབ་
ཡུམ་རིགས་བཟང་ཅན་ལ་སྐུ་འཁྲུངས། སྐྱེས་མ་ཐག་ཏུ་ཀུན་གྱི་ཡིད་དུ་འོང་
བ་ཞིག་བྱུང་བས་མཚན་ཡང་ཡིད་འཕྲོག་ཅེས་བྱ་བར་བཏགས། དགུང་ལོ་
དགུ་ལོན་པ་ན་འབྲི་ཀློག་ཐམས་ཅད་ལེགས་པར་རྫོགས། མཁན་པོ་དྷརྨ་སངྒེ་

ཞེས་བྱ་བའི་མདུན་དུ་རབ་ཏུ་བྱུང་། དེ་ནས་བཟུང་ལུང་རིགས་ལ་གསན་སྦྱོང་
མཛད་པར་དགུང་ལོ་ཉི་ཤུ་རྩ་དྲུག་པ་ལ་མཁས་བཙུན་བཟང་གསུམ་གྱི་
གྲགས་པ་ཐོབ། དེར་ནུབ་གཅིག་གི་མནལ་ལམ་དུ་རྗེ་བཙུན་སྒྲོལ་མ་བུད་
མེད་སྔོན་མོའི་རྣམ་པ་ཅན་ཞིག་གིས། ཀྱེ་རིགས་ཀྱི་བུ་ཁྱོད་འདིར་མ་འདུག་
པར་མངའ་རིས་མང་ཡུལ་ཆུ་སྒང་ན། འཕགས་པ་སྤྱན་རས་གཟིགས་བྱོན་
ཡོད་པས་དེར་སོང་དང་དེ་དང་མཇལ་ན་རང་གཞན་གཉིས་ཀའི་དོན་འགྲུབ་
པའི་དངོས་གྲུབ་ཀྱང་མྱུར་དུ་ཐོབ་པར་འགྱུར་རོ་ཞེས་ལུང་བསྟན་ཐོབ་པ་ལྟར་
བྱོན་པས་བྱང་སེམས་ཟླ་བ་རྒྱལ་མཚན་དང་མཇལ། གསེར་ཞོ་གང་དང་རས་
བུབ་གསུམ་ཕྱག་རྟེན་དུ་ཕུལ་ཏེ། བདག་ལ་རང་གཞན་ཐམས་ཅད་འཁོར་བ་
ལས་མྱུར་དུ་སྒྲོལ་བའི་ཆོས་སྒྲུབ་སླ་ལ་དོན་ཆེ་བ། ངན་སོང་དང་གཏན་གྱེས་
བྱེད་པའི་ཆོས་ཤིག་ཞུ་བྱས་པས། བླ་མ་བྱང་ཆུབ་སེམས་དཔའ་དེ་ཉིད་ཡུད་
ཙམ་ཅང་མི་གསུངས་པར་སྤྱན་ཟིམ་མེར་བཞུགས་འདུག །དེ་ནས་ཞལ་
འཛུམ་ཞིག་མཛད་དེ་ཧེ་འགྲོ་བའི་སྐྱབས་མགོན་ཆེན་པོ་ཞིག་འོང་བར་གདའ་
ཡི་གསུངས་ཏེ་ཐུགས་དགྱེས་པས་རྗེས་སུ་བཟུང་ནས། གསུང་གླེང་མང་པོ་
མཛད། མཐར་འཕགས་པ་ཞལ་བཅུ་གཅིག་པའི་སྒྲུབ་ཐབས་ལག་ལེན་
གདམས་ངག་ཐམས་ཅད་ཚང་བར་གནང་སྟེ། བླ་མའི་ཞལ་ནས་ད་ཁྱོད་རང་
མ་དག་པའི་ས་ཆ་འདི་ཚོར་མ་སྡོད་པར་རི་དང་གངས་བཟང་བར་བྱང་ཕྱོགས་
རྟ་སྒོའི་གངས་རི་ལ་སྒྲུབ་ཏུ་ཕྱིན་ན། ལུང་བསྟན་ཅིག་དེར་འོང་བར་གདའ་ཡི་
གསུངས་པའི་ལུང་བསྟན་ལ་བརྟེན་ནས། བྱང་ཕྱོགས་རྟ་སྒོའི་གངས་རི་ལ་
རྩམ་པ་བྲེ་ལྔ་ལ་རླུང་ནོན་མཛད་ནས་སྨྱུང་གནས་དང་བཅུད་ལེན་ཁོ་ནས་མི་

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད། །
སུས་ཀྱང་མ་ཚོར་བར་ལོ་བདུན་དུ་བཞུགས་པས་ཕྱག་མཐིལ་ལ་ཉི་ཟེར་ཐལ་
བྱུང་དུ་འཆར་བ་སོགས་འབྱུང་གཞི་དེངས་པའི་མཚན་མ་བརྙེས། རྟ་སྒོའི་ལྷ་
བཙན་འབུམ་རྗེ་ནས་སྟེང་འོག་ཕྱོགས་མཚམས་ཀུན་ནས་ཐོ་འཚམས་པ་
མང་དུ་བྱས་པས། བྱམས་སྙིང་རྗེའི་ངང་ནས་ཐུགས་རྗེ་ཆེན་པོའི་བསྐྱེད་རིམ་
གྱི་ཐུགས་དམ་ལས་མི་གཡེལ་བར་བཞུགས་པས་བར་ཆད་ཅི་ཡང་མ་ཐུབ་
པར། ཉིན་གཅིག་ཁོ་མི་དཀར་དར་དཀར་གྱིས་ཐོད་བཅིངས་བྱས་པ་ལྔ། རྟ་
དཀར་པོ་རེ་ཞོན། ཁྱི་དཀར་པོ་ལྔ་ཕྱི་ན་འབྲོང་བ་ཅན་དངོས་སུ་བྱུང་ནས།
ཁྱེད་སྒྲུབ་པ་ལ་སྙིང་རུས་ཆེ་བར་འདུག་ངེད་ཀྱིས་ཁ་སེང་ནས་ཐོ་འཚམས་པ་
ཐམས་ཅད་བཟོད་པར་གསོལ། ངེད་སྤུན་ལྔ་པོ་ལ་ཆོས་རེ་ཞུ། ད་ཕྱིན་ཆད་
ཁྱེད་ཀྱི་བཀའ་སྲུང་དང༌། ཞབས་ཏོག་ཐམས་ཅད་ཁོ་བོས་སྒྲུབ་བོ་ཞེས་ཞུས་
པས། ཁོང་གི་ལས་རྒྱུ་འབྲས་ཀྱི་ཆོས་མང་དུ་གསུངས་པས་དེ་དག་ཤིན་ཏུ་
དད་དེ་རང་རང་སྲོག་གི་སྙིང་པོ་ཕུལ། བཀའ་སྲུང་བགྱིད་པར་ཁས་བླངས། དེ་
ནས་བཟུང་ཁོ་ཉིན་རེ་བཞིན་འོངས་ནས་ཆོས་ཞུས། བླ་མའི་ཐུགས་དགོངས་
ལ། ད་ནི་གངས་བྲག་མཐོན་པོ་འདིར་དཀའ་ཐུབ་ཀྱང་ཡུན་རིང་པོར་སོང་།
རླུང་སྨན་རྩམ་པ་ཡང་མེད་པས་ལུས་ཁམས་ཀྱིས་ཀྱང་མི་ཚུགས་པ་འདྲ། སྦྱིན་
བདག་ཅིག་ལ་བསྟེན་དུ་འགྲོ་སྙམ་པ་ཐུགས་ལ་ཤར་བས་རྟ་སྒོའི་གཞི་བདག་
གིས་ཁོ་བོས་འཚོ་བ་འབུལ་བས་ཁྱེད་ཅིས་ཀྱང་འདིར་བཞུགས་དགོས་ཞེས་
ནན་གྱིས་ཞུས་ཏེ། དེ་ནས་ཁོས་ནམ་ཞིག་ཤ་བའི་རོ་ཆེན་པོ་ཞིག་བླ་མའི་སྒོ་
དྲུང་དུ་ཁྱེར་ཏེ་ཁྱེད་ཀྱིས་འདི་གསོལ་དང༌། དེ་ཟད་པ་ན་ཁོ་བོས་སླར་ཡང་
འབུལ་ཡོང་ཟེར་བ་ལ། བླ་མས་ཁྱོད་སེམས་ཅན་ལ་གནོད་པ་བྱེད་ན་ང་

འདིར་མི་སྡོད་གསུངས་ནས་བཀྱོན་པ་དང༌། ཡང་ཁོས་ནམ་ཞིག་འབྲོག་མོ་
ཞིག་གི་གནད་ལ་སྣུན་ནས་བླ་མ་གདན་འདྲེན་དུ་བཅུག་པ་བྱུང་བས་དེ་ལའང་
བཀྱོན་པས། ཡང་ཁོས་ཁྲབ་ལུང་པ་ཞེས་པ་ཞིག་གི་ཞིང་ལ་སེར་བ་ཕབས་ཏེ་
འབྲུ་མང་པོ་འབུལ་དུ་བྱུང་བ་ལ། བླ་མའི་ཐུགས་ལ་ད་ང་འདིར་སྡོད་ན་
སེམས་ཅན་ལ་གནོད་པའི་རྒྱུ་ཁོ་ནར་འདུག་པས་ཡུལ་གཞན་དུ་འགྲོའོ་སྙམ་
དུ་དགོངས་ཏེ་བྱོན་པས། གཞི་བདག་ཁོ་ངུས་ཏེ་ཡང་ཡང་ཞུས་པར་བླ་མ་
བཞུགས་སུ་མ་བཏུབ་ཅིང་། དེ་ནས་མཐར་གཞི་བདག་ཁོས་ལུང་བསྟན་ཞུས་
པ་བཞིན། ཟངས་ལྡན་ནས་ཡར་བྱང་གི་ཕྱོགས་སུ་ཉིན་ལམ་གཅིག་གི་སར་
མདོག་གི་ཉི་ཕུག་ཅེས་བྱ་བ་ཕུན་སུམ་ཚོགས་པའི་གནས་ཤིག་ཡོད་པ་དེར།
བླ་མས་ཆོས་གོས་ཀྱིས་གཤོག་པ་བྱས་ནས་ནམ་མཁའ་ལ་འཕུར་ཏེ་ཕེབས་པ་
དང་དེར་སྤྲུལ་པའི་བཟོ་བོ་དང་ལས་མི་དུ་མས་གཙུག་ལག་ཁང་དང་ཇོ་བོའི་
སྐུ་སོགས་རྟེན་གསུམ་དུ་མ་བཞེངས་ཏེ་གདན་ས་བཏབ་པས་མཚན་ཡང་ཉི་
ཕུག་པར་གྲགས། དེར་རེ་ཞིག་སྨྱུང་གནས་མཛད་བཞིན་བཞུགས་པའི་
མཚན་མོ་ཞིག་ལ་སྤྱན་བུད་འགྲོ་བ་ལྟ་བུའི་ཟུག་གཟེར་དྲག་པོ་བྱུང་བ་ལ། མི་
དཀར་པོ་ཞིག་གིས། ཁྱོད་ཀྱི་སྐྱེ་བ་ལྔ་བརྒྱའི་གོང་དུ་རྒྱ་གར་ལྷོ་ཕྱོགས་སུ་ཆུ་
ཡི་མཉན་པ་ཞིག་ཏུ་སྐྱེས་ཏེ། དེ་དུས་སུ་གྲུ་སྐྱས་ཉ་བོ་ཆེ་ཡི་མིག་བཅར་བའི་
རྣམ་སྨིན་གྱི་ཐ་མ་ཡིན་ཟེར། ཡང་ལན་གཅིག་འགྲམ་པ་གཡས་སྐྲངས་ནས་
གཟེར་མི་བཟོད་པ་བྱུང་བ་ཡང་སྔ་མ་ལྟར། སྐྱེ་བ་དགུ་བརྒྱའི་གོང་དུ་མ་ཧེའི་
འགྲམ་པ་རྡོས་བཅགས་པའི་རྣམ་སྨིན་གྱི་ཐ་མ་ཡིན་ཟེར། དེར་འགྲོ་དོན་ཚད་
མེད་པར་མཛད། དུས་རྒྱུན་མར་སྨྱུང་གནས་ཁོ་ན་དང༌། སྐུ་ཁམས་ཧ་ཅང་

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད།
ངན་དུས་ཀྱང་དུས་བཟང་གསུམ་ལ་སྨྱུང་གནས་མ་ཆག་པར་མཛད། སྐྱེ་བ་
དེ་འཕོས་མ་ཐག་ཏུ་ནུབ་ཕྱོགས་བདེ་བ་ཅན་དུ་བྱང་ཆུབ་ཐོབ་པའི་ལུང་ཁྱད་
པར་ཅན་བརྙེས། དགུང་ལོ་དོན་བདུན་བཞེས་པའི་ཚེས་བརྒྱད་ཅིག་ལ་སྨྱུང་
གནས་ངག་བཅད་གནང་བཞིན་ཉིན་ཕྱེད་ཡོལ་ཙམ་ན། ངོ་མཚར་བའི་ལྟས་
བསམ་གྱིས་མི་ཁྱབ་པ་དང་བཅས་གཤེགས་པའི་ཚུལ་བསྟན་ཏོ། །དེའི་རྗེས་
སུ་བཟུང་བ་ནི། སྲུ་པ་རྡོ་རྗེ་རྒྱལ་པོ་ཡིན་ཞིང་། དེ་ཉིད་ཀྱི་འཁྲུངས་ཡུལ་སྲུ་
ནས་ཡིན། དང་པོ་འཁྲུངས་མ་ཐག་ནས་ལུས་ལས་ཚུལ་ཁྲིམས་ཀྱི་དྲི་ཞིམ་པོ་
ཡོད་པ། བྱད་བཞིན་ཀྱང་མཛེས་པ་ཞིག་བྱུང་བ་ལ། མཚན་ཡང་ཚུལ་ཁྲིམས་
དཀོན་མཆོག་ཅེས་བཏགས། སྔོན་གྱི་ལས་འཕྲོ་སད་ནས་དགུང་ལོ་བདུན་པ་
ནས་གྲུབ་ཐོབ་ཉི་ཕུག་པ་དང་འཕྲད། གྲུབ་ཆེན་གྱི་ཞལ་ནས་ཁྱེའུ་འདི་ལ་
རྒྱལ་སྲས་རྣམས་ཀྱི་གདུང་འཛིན་ཅིག་ཡོང་བར་འདུག་གི་གསུངས་ནས་
ཐུགས་མཉེས་ཆེན་པོར་མཛད། དེ་ནས་གྲུབ་ཆེན་གྱི་མདུན་ནས་དགེ་བསྙེན་
སོགས་བསྟན་པ་ལ་རིམ་གྱིས་བསླབ་པར་མཛད། ཐེག་པ་ཆེ་ཆུང་གི་གཞུང་
ལུགས་ཀུན་དང་ཁྱད་པར་འདུལ་བ་མདོ་རྩ་ལ་ཕུལ་དུ་བྱུང་བས་མཁས་པར་
གྱུར་ཏེ་བཙུན་པའི་མཆོག་ཏུ་བསྔགས། དགུང་ལོ་ཉི་ཤུ་པ་ལ་བསྙེན་པར་
རྫོགས་ནས། ཡོན་ཏན་ཐམས་ཅད་ཚང་། དེ་ནས་བདག་སྒྲུབ་པ་ཞིག་ཉམས་
སུ་ལེན་པས་དེ་ལ་གདམས་ངག་ཅིག་གནང་ཞུས་པས། བླ་མ་གྲུབ་ཐོབ་ཆེན་
པོ་དེ་ཉིད་ཐུགས་མཉེས་ནས་བུ་ཁྱོད་མི་གཅིག་ལ་ཆོས་གཅིག་གིས་ཆོག་པ་
འདི་ཡིན་གསུངས་ནས་སྤྱན་རས་གཟིགས་ཀྱི་སྨྱུང་བར་གནས་པའི་དབང་
གདམས་ངག་ཐམས་ཅད་ཚང་བར་གནང་། དེ་སྐབས་མ་ཤིའི་བར་དུ་སྨྱུང་

གནས་བགྱིད་པའི་དམ་བཅའ་ཕུལ་བས་ཐུགས་ཤིན་ཏུ་དགྱེས་ཏེ་ཐུགས་དམ་
གྱི་རྟེན་ཤེལ་གྱི་སྤྱན་རས་གཟིགས་ཀྱི་སྐུ་གཅིག་ཡོད་པ་དེ་གནང་སྟེ་གྲུབ་པ་
ཐོབ་པར་ལུང་བསྟན། དེ་ནས་སྨྱུང་གནས་རྐྱང་པ་ལོ་ཧྲིལ་པོ་ལྔ་ལ་མཛད་
པས། ལོ་དྲུག་ཏུ་འགྲོ་བའི་ཟླ་བ་གསུམ་པའི་ཚེས་བརྒྱད་ལ་འཕགས་པ་ཕྱག་
སྟོང་སྤྱན་སྟོང་གི་ཞལ་གཟིགས་ཏེ་ཉིད་ཀྱི་སྐུ་གསུང་ཐུགས་དང་དབྱེར་མེད་
པར་བྱིན་གྱིས་བརླབ་པ་ལུང་བསྟན་པས། མངོན་ཤེས་དང་རྫུ་འཕྲུལ་སོགས་
ལ་ཐོགས་པ་མེད་པར་གྱུར་ནས། སེམས་ཅན་མང་པོ་སྨིན་གྲོལ་ལ་བཀོད་
པར་མཛད། འཚོ་བ་བསོད་སྙོམས་ཁོ་ན་ལ་མཛད། ཐུགས་དམ་གྱི་མཐིལ་
སྨྱུང་གནས་ཁོ་ན་ལ་གནང་ཞིང་། མནལ་ལམ་རེ་རེ་ལའང་སངས་རྒྱས་ཀྱི་
ཞིང་ཁམས་ཚད་མེད་རེ་གཟིགས། ནུབ་གཅིག་གི་མནལ་ལམ་དུ་འོད་དཔག་
མེད་དང༌། སྨན་གྱི་བླ་སོགས་སངས་རྒྱས་དང་བྱང་སེམས་བསམ་གྱིས་མི་
ཁྱབ་པ་ཞིག་བཞུགས་པའི་དབུས་ན་ཁོང་ཡོད་པར། བྱང་སེམས་དེ་རྣམས་ན་
རེ། ངེད་རྣམས་སུ་ཡིད་དུ་འོང་བ་ཞིག་གི་བུ་གྱིས་ཞེས་གསུངས་བཞིན་འདུག་
པ་ན། འཁོར་དེའི་དབུས་སུ་ཁྱེའུ་དཀར་པོ་ཡིད་དུ་འོང་བ་ལང་འཚོ་དར་ལ་
བབ་པ་བྱེད་བཞིན་མཛེས་པ་འོད་ཟེར་ཁ་དོག་སྣ་ལྔ་འཕྲོ་བ་ཞིག་ན་རེ། འདི་
ནི་བདག་ལ་སྐྱེ་བ་བཅུ་བདུན་དུ་ལས་འབྲེལ་བཞག་པ་ཡིན་པས། བདག་
རང་གི་བུའོ་གསུངས་ནས་འོད་ཟེར་ཐམས་ཅད་བདག་ལ་ཐིམ་སོང་བ་དང་
མནལ་སད། ནངས་པར་ལྷ་བཟོ་བ་བོས་ཏེ་དག་སྣང་གི་ཞིང་བཀོད་དེ་དག་
བཞེངས་པར་མཛད། སྐུ་ཚེ་ཧྲིལ་པོར་ཤ་དང་ཆང་ལྗགས་ཐོག་ཏུ་བཞེས་མ་
མྱོང༌། གྲུབ་རྟགས་དང་སྤྲུལ་པ་སོགས་ཀྱིས་འགྲོ་དོན་བསམ་གྱིས་མི་ཁྱབ།

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད།
མཐར་ངོ་མཚར་བའི་ལྟས་དུ་མ་དང་བཅས་སྐུ་གཤེགས་པའི་གདུང་ལ་ཐུགས་
རྗེ་ཆེན་པོའི་སྐུ་མང་པོ་བྱོན་ཞིང་། གཞན་ཐམས་ཅད་རིང་བསྲེལ་དུ་སོང་བར་
མཆོད་རྟེན་གྱི་ནང་དུ་བཞུགས་པར། ད་ལྟ་ཡང་དད་ཅན་གྱིས་གསོལ་བ་
བཏབ་ན་རིང་བསྲེལ་བྱོན་པར་གྲགས་སོ། །དེ་ཡིས་རྗེས་སུ་བཟུང་བ་ཞང་སྟོན་
དགྲ་འཇིགས་ནི། ཁྲོ་ཕུར་སྐུ་འཁྲུངས་པའི་ཚེ། ས་གཡོ་བ་དང་གློག་འཁྱུག་པ།
འབྲུག་སྒྲ་སྒྲོགས་པ་སོགས་ཀྱི་ལྟས་དུ་མར་བྱུང་བས། དེ་སྐོར་གྱི་མི་དང༌།
ཡབ་མེས་རྣམས་ཀྱིས་དགྲ་ཞིག་ཡོད་པར་སྙམ་སྟེ་འཇིགས་ཤིང་སྐྲག་པས།
ཁྱེའུ་མཚན་ལའང་དགྲ་འཇིགས་ཞེས་ཐོགས། ལོ་བདུན་པ་ན་འབྲི་ཀློག་
ཐམས་ཅད་ལེགས་པར་མཁྱེན། བྱང་སེམས་སྲུ་པ་རྡོ་རྒྱལ་གྱི་མདུན་ནས་རབ་
ཏུ་བྱུང་སྟེ་བཙུན་པའི་མཆོག་ཏུ་བཞུགས། དེ་ནས་རིམ་གྱིས་ས་སྐྱ་ལ་ཕེབས་
ཏེ། ཚད་མ་སྡེ་བདུན་སོགས་དང་། བྱམས་ཆོས་སྡེ་ལྔ། ས་སྡེ་ལྔ། མངོན་པ་
གོང་འོག འདུལ་བ་སོགས་བཀའ་དགོངས་འགྲེལ་དང་བཅས་པ་ལ་མཁས་
པར་གྱུར་ཏེ། དགུང་ལོ་ཉེར་དགུ་པ་ལ་དབུས་གཙང་དུ་གྲྭ་སྐོར་མཛད་པས་
མཁས་པའི་གྲགས་པ་ཆེན་པོ་ཐོབ། ཁྱད་པར་དུ་འདུལ་བ་ལ་མཁས་ཤིང་
འདུལ་བ་ལུང་ཐུགས་ཐོག་ནས་གསུངས་ནུས། རྒྱུན་མར་གྲྭ་པ་ལྔ་བརྒྱ་རེ་
ཙམ་གྱི་མཁན་པོ་མཛད་དེ་སྐྱོང་ཞིང་བཀའ་གདམས་ཀྱི་རྣམ་ཐར་གཙང་མར་
འཛིན། ཐུགས་དམ་གྱི་མཐིལ་སྨན་བླ་དང་སྒྲོལ་མ་ལ་མཛད་ཅིང་སྒྲོལ་མས་
ལུང་བསྟན་པ་ལྟར། བྱང་སེམས་སྲུ་པའི་མདུན་ནས་འཕགས་པ་ཞལ་བཅུ་
གཅིག་པའི་གདམས་ངག་སྐོར་ཡོངས་རྫོགས་ཞུས་ཏེ། སྨྱུང་གནས་ཁོ་ན་
མཛད་ནས་སྒྲུབ་པ་ལོ་གསུམ་དང་ཟླ་བ་བཞི་སོང་བའི་ཚེས་བཅོ་ལྔའི་ནུབ་ཀྱི་

ཆ་དང་པོར། སྒྲོལ་མ་ཉེར་གཅིག ནམ་ཕྱེད་ཙམ་ན། སངས་རྒྱས་སྨན་བླ་མཆེད་
བརྒྱད། ནམ་ལངས་ཁར་འཕགས་པ་སྤྱན་རིས་གཟིགས་ལ་བྱ་སྤྱོད་ཀྱི་རྒྱུད་
སྡེའི་ལྷ་ཚོགས་དུ་མས་བསྐོར་བ་རྣམས་ཀྱིས་ཞལ་གཟིགས། དབང་བསྐུར་
བྱིན་གྱིས་བརླབས། བུ་ཁྱོད་ཀྱིས་དད་ཟས་དང་གཤིན་ཟས་མ་ཟ་བར། རི་
ཁྲོད་དབེན་པར་བརྟེན་ལ་ནུས་ན་བཅུད་ལེན་གྱིས། མི་ནུས་ན་བསོད་སྙོམས་
གྱིས་ལ་སེམས་ཅན་གྱི་དོན་མཛོད་ཅེས་ལུང་བསྟན། དེར་ཁོང་གི་བྱང་སེམས་
སྲུ་པའི་མདུན་རི་ཁྲོད་དུ་འགྲོ་བར་ཞུས་པས། ད་རུང་ལོ་གསུམ་གདན་ས་
གྱིས། གྲྭ་པ་འདི་རྣམས་སྐྱོངས་གསུངས་ནས་ཐུགས་དམ་རྟེན་ཤེལ་གྱི་འཕགས་
པའི་སྐུ་དེ་གནང་། དེ་ནས་བླ་མའི་བཀའ་བཞིན་གདན་ས་ལོ་གསུམ་མཛད་
གྲུབ་འཕྲལ། ན་བཟའ་དང་བཞུགས་གདན་སོགས་ཐམས་ཅད་སྤོང་དག་
མཛད། ལུང་པའི་ཕུ་རྫ་གསེབ་ཅིག་ཏུ་སུས་ཀྱང་མི་མཐོང་བར་བྱས་ཏེ་སྨྱུང་
གནས་ཟླ་བ་གསུམ་མཛད་པས། ཚད་ནད་དྲག་པོ་ཞིག་ཞག་བདུན་གྱི་བར་
བྱུང་བར། ད་ལན་ང་རང་ཤི་བ་ཡིན་འདྲ་སྙམ་པ་ཞིག་བྱུང་བའི་ཐོ་རེངས།
སྤྱན་རས་གཟིགས་ཀྱི་ཁྱོད་སྐྱེ་བ་མང་པོའི་གོང་དུ་རྒྱ་གར་ལ་ཉ་པ་ཞིག་ཏུ་
སྐྱེས། དེ་དུས་ཉ་རྣམས་གསོན་པོ་ཆུ་ཚན་དུ་བཙོས་ནས་ཟོས་པས། དེའི་རྣམ་
སྨིན་ཆུ་ཚན་ཁོལ་མའི་དམྱལ་བར་སྐྱེས་ཏེ་ལོ་གྲངས་དུང་ཕྱུར་སྡུག་བསྔལ་
མྱོང་བའི་ཚེ། བདག་གིས་འོད་ཀྱིས་ཕོག་པས་མིར་སྐྱེས་ཏེ་སྐྱེ་བ་བཅུ་དྲུག་
བརྒྱུད་པའི་ཚེ་བདག་ལ་འབྲེལ་བ་བཞག་པ་ཡིན་པས། ད་རེས་ང་ཡིས་རྗེས་
སུ་བཟུང་ཞིང་ནད་འདིས་སྒྲིབ་པའི་ལྷག་མ་དག་པ་ཡིན་གསུངས་ཏེ་ཕྱག་གི་
བྱབ་པས་སྙུན་ལས་གྲོལ། དེ་ནས་ཀྱང་དཀའ་སྤྱད་དྲག་པོ་མཛད་པས། ལན་

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད། །
ཅིག་རླུང་ལངས་ཏེ་ཞག་བདུན་གྱི་བར་ཐུགས་དྲན་མེད་དུ་བརྒྱལ་སོང་བ་ཡར་
སོས་སྐབས། ཤིང་སྤེན་མ་མེར་བསྲེག་པའི་ཐལ་བ་ཆུར་བསྐོལ་ཏེ་གསོལ་བ་
དང༌། ཡང་བར་བར་རླུང་ལངས་པ་ན། རེས་འགའ་ཟྭ་ཚོད་གསོལ་བ་དང་།
རེས་ལུག་རྫིའི་སྣབས་ལུད་སྐམ་པོ་ཆུར་བསྐོལ་ནས་རླུང་གནོན་མཛད་པ་དང་།
ཡང་ཞལ་དུ་ཆུ་ཐིགས་གཅིག་ཙམ་མ་གསོལ་བ་ཟླ་བ་བདུན་དུ་བཞུགས་པ་
སོགས་ལོ་གསུམ་ལ་དཀའ་བ་སྤྱད་ནས་འཕགས་པའི་བསྐྱེད་རྫོགས་བསྒོམས་
པས་གྲུབ་པ་བརྙེས་ཏེ་སྔ་དྲོ་དང་ཕྱི་དྲོར། ནུབ་རི་དང་ཤར་རིར་ཉི་མ་གཟིགས་
སུ་ནམ་མཁའ་ལ་འཕུར་ཏེ་བྱོན་པ་དང༌། ཆུ་བོ་གྱེན་ལ་བཟློག་པ་སོགས་རྫུ་
འཕྲུལ་ཡ་མ་ཟུང་ཅི་རིགས་པ་དུ་མ་བསྟན། སྐུ་གཤེགས་པའི་ཚེ་ངོ་མཚར་
བའི་ལྟས་དུ་མ་དང་བཅས་ཏེ་གཤེགས་ཤིང་། རིང་བསྲེལ་བྲེ་དོ་དང་། ཐུགས་
ལྗགས་གཉིས་མ་ཚིག་པར་བྱོན་པ་བཅས་གདུང་རྟེན་གཉིས་ཀྱི་ནང་དུ་བཞུགས་
སོ། །དེ་ཡི་རྗེས་སུ་བཟུང་བ་ནི། བྱང་པ་མཁན་ཆེན་རྩི་འདུལ་པ་ཆེན་པོ་སྟེ།
འཁྲུངས་ཡུལ་བཞད་ཀྱི་བྱ་ཚང་ཆོས་སྡིང་བྱ་བར་ཡིན། ཆུང་ངུ་ནས་ཀྱང་སྔོན་
ལས་ཀྱི་རིགས་སད་པ་དང་ལྡན་པ་ཞིག་སྟེ། དགུང་ལོ་བརྒྱད་པའི་མནལ་ལམ་
དུ། རང་གི་ཡུལ་གྱི་རྒྱབ་རི་དེའི་ངོས་ལ་མེ་ཏོག་ཨུཏྤལ་མང་པོ་སྐྱེས་ཤིང་། མེ་
ཏོག་རེ་རེའི་སྟེང་ན་རྗེ་བཙུན་མ་སྒྲོལ་མ་རེ་རེ་བཞུགས་པ་རྨིས་པ་དང་། ལོ་
དགུ་ལོན་དུས་སྐབས་ཤིག་བྱིས་པ་མང་པོ་དང་ལྷན་ཅིག་རྩེད་མོ་བྱེད་པ་ན།
རེ་ཞིག་ཁོང་གི་སྐུ་ལུས་ལས་ཤིག་གཅིག་ས་ལ་ལྷུང་བ་ན། འགྱོད་པ་སྐྱེས་ཏེ་
བྱིས་པ་ཐམས་ཅད་ཀྱིས་བཙལ་ཀྱང་མ་རྙེད། བྱིས་པ་གཞན་ཐམས་ཅད་ཁྱིམ་
དུ་ལོག་སྟེ་ཁོང་ལ་ད་འགྲོ་ཞུས་པས། ང་ཡིས་ཤིག་མ་རྙེད་གསུངས་ནས་དེ་

ནུབ་ཤིག་ལྟུང་ས་དེར་གཟིམས། སང་ནངས་པར་ཤིག་གི་རོ་ཞིག་དེར་རྙེད་
པ་ན་ཐུགས་ཀར་སྦྱར་ཏེ། ང་ཡི་ཕ་མ་འདི་སྙིང་རྗེ་གསུངས་ཤིང་མང་པོར་
བཤུམས། ཡང་འབྲི་ཀློག་ལ་བསླབ་དུས་སུ་མདོ་སྡེ་རྣམས་ལས་འདོད་ཡོན་
གྱི་ཉེས་དམིགས་བསྟན་པ་གཟིགས་དུས་སྤྱན་ཆབ་མང་པོ་འབྱུང་བ་དང༌།
གཞན་གྱི་ཆོས་བསྟན་པ་གཟིགས་པར་ང་རང་ཆོས་བྱ་དགོས་ཞེས་གསུངས་པ་
དང༌། ཆོས་འགྲུབ་པའི་སྨོན་ལམ་ཡང་ཡང་འདེབས་པ་དང་། གཞན་ལ་ན་ཚ་
ཟུག་གཟེར་བྱུང་བར་གཟིགས་ན། ནད་འདི་ང་ལ་བྱུང་ན་ཕ་མ་འདིས་ཆོས་
བྱེད་དུ་བཅུག་སྙམ་པ་དང༌། རྨི་ལམ་དུའང་རབ་ཏུ་བྱུང་བ་ཡང་ཡང་རྨིས་པ་
གསུངས་པ་དང༌། ཡང་རྨི་ལམ་དུ་མི་དཀར་པོ་ཞིག་གིས་ཁྱོད་ཡིད་གདུང་བར་
མ་བྱེད་དང་ནམ་ཞིག་ན་རབ་ཏུ་བྱུང་སྟེ་འགྲོ་བ་སྒྲོལ་བའི་དེད་དཔོན་ཆེན་པོར་
འགྱུར་རོ། །ཞེས་ཟེར་བ་རྨིས་པ་དང༌། ཡང་རྨི་ལམ་དུ། པོ་ཏ་ལ་ཡི་བཀོད་པ་
ཐམས་ཅད་ལེགས་པར་སྣང་བར་བྱུང་གསུངས་པ་དང༌། དུས་རྒྱུན་མར་
སེམས་ཅན་ཉམ་ང་བ་ལ་སྙིང་རྗེ་ཆེ་ཞིང་འཁོར་བ་ལ་སྐྱོ་བ་ཡང་ཡང་སྐྱེས་ཏེ།
དགུང་ལོ་ཉེར་གཅིག་པར་རབ་ཏུ་བྱུང་ནས། བྱམས་ཆོས་གཙོ་བོར་གྱུར་པའི་
བཀའ་དགོངས་འགྲེལ་བཅས་ལ་གསན་སྦྱོང་མཐར་ཕྱིན་པས་མཁས་དང་
བཙུན་པའི་གྲགས་པ་ཐོབ། མཚན་ཐུགས་རྗེ་བྱང་ཆུབ་ཐོགས། ཚུལ་ཁྲིམས་
ཀྱི་དྲི་ཞིམ་པོ་དྲོ་ལམ་རེ་ཚུན་ལ་ཁྱབ། ནམ་ཞིག་མདོག་སྟོད་ཀྱི་ལུང་པའི་
མདའ་དེར་ནུབ་གཅིག་གཟིམ་པའི་མནལ་ལམ་དུ་ལུང་པ་དེའི་མདའ་ན་བུད་
མེད་སྔོན་མོ་ཞིག་གིས་གཎྜི་ཞིག་བརྡུང་བཞིན་འདུག་པར། སྐད་ཅིག་གིས་
ལུང་པ་དེ་མི་ཡིས་གང་སོང་བར་རྨིས་པར། ལུང་པ་དེར་ཆོས་སྡེ་ཞིག་བཙུགས་

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད།
ན་དར་པོ་ཞིག་འོང་བའི་ལྟས་སུ་དགོངས་ཏེ། ཆོས་གྲྭ་ཆེན་པོ་དཔལ་ལྡན་
མདོག་སྟོད་ཀྱི་གཙུག་ལག་ཁང་བཞེངས་ནས་དགེ་འདུན་གྱི་སྡེ་བཙུགས་པས་
སྐུ་བསོད་ཤིན་ཏུ་རྒྱས་ཏེ་གྲྭ་ཚང་སྟོང་ཕྲག་ལྷག་ཙམ་རེ་འདུས་པར་གྱུར། བསྟན་
པ་ལ་ཕན་པའི་ཕྲིན་ལས་ཤིན་ཏུ་རྒྱས། ཐུགས་དམ་གྱི་མཐིལ་བདག་གཞན་
བརྗེ་བ་དང་སྨན་བླ་དང་སྒྲོལ་མ་ལ་གཙོ་བོར་མཛད་པ་ལ། ནུབ་གཅིག་གི་
མནལ་ལམ་དུ་སྒྲོལ་མས་ལུང་བསྟན་པ་ལྟར། བླ་མ་ཞང་སྟོན་དགྲ་འཇིགས་
ཀྱི་མདུན་དུ་བྱོན་ཏེ་འཕགས་པ་ཞལ་བཅུ་གཅིག་པའི་གདམས་ངག་ལག་ལེན་
བཅས་ཚང་མ་ཞུས་ཏེ་སྨྱུང་གནས་ཆ་སྟོང་ཕྲག་གཅིག་གི་དམ་བཅའ་ཕུལ་ནས་
ཕྱིར་ཕེབས་ཤིང་སྨྱུང་གནས་ལ་བཞུགས་པ་ན། སྨྱུང་གནས་ཆ་སུམ་བརྒྱ་སོང་
བའི་ས་ག་ཟླ་བའི་ཚེས་བཅོ་ལྔའི་ཉིན། འཕགས་པ་ཐུགས་རྗེ་ཆེན་པོ་ཕྱག་
སྟོང་སྤྱན་སྟོང་གིས་དངོས་སུ་ཞལ་གཟིགས་ཏེ་ལུང་བསྟན་ཞིང་གྲུབ་པ་བརྙེས།
བྱང་ཆུབ་ཀྱི་སེམས་བསྒོམ་པའི་གེགས་སེལ་དུ་རྗེ་བཙུན་མ་སྒྲོལ་མས་ཞལ་
གཟིགས་ནས་གེགས་སེལ་མཛད། ཡང་མནལ་ལམ་དུ་རྣམ་པར་རྒྱལ་མའི་
ཁོང་བཟང་དུ་རིགས་ལྔའི་སྤྲུལ་པའི་ལྷ་མོ་ལྔས་དབང་བཞི་བསྐུར་ནས་དགེ་
བའི་བཀྲ་ཤིས་མང་པོར་མཛད་པ་སོགས་བསམ་གྱིས་མི་ཁྱབ། སེམས་ཅན་
ཚད་མེད་པ་སྨིན་གྲོལ་ལ་བཀོད། དགུང་ལོ་གྱ་བཞི་བཞེས་པའི་ཚེ་ངོ་མཚར་
བའི་ལྟས་དུ་མ་དང་བཅས་ཏེ་སྐུ་གཤེགས་པའི་ཚུལ་བསྟན་ཏེ་དེ་མ་ཐག་ཏུ་
བྱམས་པའི་དྲུང་དུ་བྱོན་ནས་དེ་ནས་བདེ་བ་ཅན་དུ་གཤེགས་པར་གྲགས་པ་
སོགས་རྣམ་ཐར་བརྗོད་པ་ལས་འདས་སོ། །དེ་ཡི་རྗེས་སུ་བཟུང་བ་ནི། ཆོས་
རྒྱལ་བདེ་བ་ཅན་པ་ཤཱཀྱ་བྱང་ཆུབ་སྟེ། འཁྲུངས་ཡུལ་མདོག་སྨད་བྱ་བ་ཡིན།

དགུང་ལོ་བདུན་པ་ལ་རབ་ཏུ་བྱུང་སྟེ་ཐོས་བསམ་ལ་བརྩོན་པས། བཅོ་ལྔ་པ་
ལ་ཕར་ཕྱིན་དང་འདུལ་བ་ལེགས་པར་མཁྱེན་ནས་བཤད་པར་མཛད། ཁྱད་
པར་དུ་འདུལ་བ་ལ་མཁས། ཐུགས་དམ་གྱི་མཐིལ་སྒྲོལ་མ་དང་སྨན་བླ་ལ་
མཛད་ཅིང༌། དབྱར་ཟླ་འབྲིང་པོའི་ཚེས་ཉེར་བརྒྱད་ལ་སེང་ལྡེང་ནགས་ཀྱི་
སྒྲོལ་མ་གཙོ་འཁོར་གསུམ་གྱིས་དངོས་སུ་ཞལ་གཟིགས། དེས་ལུང་བསྟན་པ་
བཞིན་མཁན་ཆེན་རྩི་འདུལ་བ་ཆེན་པོའི་དྲུང་དུ་བྱོན་ཏེ། འཕགས་པ་སྤྱན་
རས་གཟིགས་ཀྱི་ཆོས་སྐོར་ཚང་མ་གསན། བླ་མའི་བཀའ་བཞིན་ཡི་དམ་གྱི་
གྲངས་བསྙེན་ཉེར་གཅིག་ཙམ་དེར་མཛད། སླར་ཕེབས་ཏེ་མདོག་སྟོད་ཀྱི་
གདན་ས་བཏབ་པས་སྐུ་བསོད་ཆེར་རྒྱས། ལོ་རེ་ལ་ཕར་ཕྱིན་དང་འདུལ་བའི་
བཤད་གྲྭ་ཚར་ཉི་ཤུ་ཙམ་རེ་བྱུང༌། སྨྱུང་གནས་ཚར་སྟོང་ཕྲག་གཅིག་དམ་
བཅའ་མཛད་དེ་བཞུགས་པའི་སུམ་བརྒྱ་སོང་བའི་ཚེས་བརྒྱད་ཀྱི་ནུབ་མོ་དག་
སྣང་དུ། འོད་ཟེར་དཀར་པོ་ཞིག་ལ་བརྟེན་ཏེ། པོ་ཏ་ལར་ཕེབས་པར་བཀོད་
པའི་ཁྱད་པར་ནི་མདོ་ལས་ཇི་སྐད་འབྱུང་བ་བཞིན། དག་པ་རབ་འབྱམས་ཀྱི་
རིན་པོ་ཆེའི་ས་གཞི། རིན་པོ་ཆེའི་ལྗོན་ཤིང་དང་མེ་ཏོག སྤྲུལ་པའི་བྱ་དང་
རི་དྭགས། བདུད་རྩིའི་རྫིང་བུ་སོགས་དུ་མས་བསྐོར་བའི་དབུས་སུ་རིན་པོ་ཆེ་
ལས་གྲུབ་པའི་གཞལ་མེད་ཁང་གི་དཀྱིལ། རིན་པོ་ཆེ་དང་པདྨ་དང་ཟླ་བའི་
གདན་ལ་འཕགས་པ་སྤྱན་རས་གཟིགས་དབང་ཕྱུག་ཐུགས་རྗེ་ཆེན་པོ་ལ་
འཁོར་ཕྱོགས་བཅུའི་སངས་རྒྱས་བྱང་སེམས་དཔག་ཏུ་མེད་པས་བསྐོར་ཏེ་
བཞུགས་པ་དངོས་སུ་མཇལ། འཕགས་པའི་ཞལ་ནས་ལེགས་པའི་དབུགས་
དབྱུངས་དང་། འོད་ཟེར་གྱི་དབང་བསྐུར་བྱིན་རླབས་ལུང་བསྟན་བཅས་ཐོབ།

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད།
ཏིང་ངེ་འཛིན་གྱི་སྒོ་དུ་མ་ཐུགས་ལ་འཁྲུངས། དེ་ནས་བཟུང་སྟེ་གྲུབ་རྟགས་
དང་མངོན་ཤེས་སོགས་ལ་ཐོགས་པ་མེད་ཅིང་། སེམས་ཅན་གྱི་དོན་དཔག་ཏུ་
མེད་པ་ཞིག་མཛད་དེ། མཐར་ངོ་མཚར་བའི་ལྟས་དུ་མ་དང་བཅས་ནས་རི་བོ་
ཆེན་པོ་པོ་ཏ་ལར་གཤེགས་སོ། །དེ་ཡི་རྗེས་སུ་བཟུང་བ་མཁན་ཆེན་ཆུ་བཟང་
པའི་འཁྲུངས་ཡུལ་ནི། མུས་ཀྱི་དུང་དཀར་བྱ་བ་ཡིན། རབ་ཏུ་བྱུང་བའི་
མཚན་བྱང་ཆུབ་འབར་ཏེ་མཁས་པའི་སྒོ་ནས་བསྟན་པའི་བྱ་བ་རྒྱ་ཆེར་མཛད།
དུས་རྟག་པར་རི་ཁྲོད་དབེན་པར་བརྟེན་ཅིང་དགུང་ལོ་ཉི་ཤུ་པ་ལ་བསྙེན་པར་
རྫོགས། སྒྲུབ་པ་ལ་རྩེ་གཅིག་ཏུ་བཞུགས་པའི་ནུབ་གཅིག་མནལ་ལམ་དུ་མི་
དཀར་པོ་གཅིག་བྱུང་སྟེ། ཁྱོད་ང་དང་ལས་འབྲེལ་ཡོད་པས་མདོག་སྟོད་རྩི་
འདུལ་བ་ཆེན་པོའི་མདུན་ནས་ལུང་དང་སྒྲུབ་ཐབས་ཞུས་ལ་ཉམས་སུ་ལོངས་
གསུངས་པའི་ལུང་བསྟན་ལྟར་ཁོང་གི་མདུན་དུ་ཕེབས་ཏེ། འཕགས་པའི་
ཆོས་སྐོར་ཚང་མ་ཞུས། བླ་མའི་བཀའ་ལྟར་དེར་སྨྱུང་གནས་མཛད་དེ་སྒྲུབ་པ་
སུམ་བརྒྱ་སོང་བའི་ཚེས་བཅོ་ལྔའི་ཉིན་འཕགས་པ་སྤྱན་རས་གཟིགས་ཕྱག་
སྟོང་སྤྱན་སྟོང་ལ་བཀའ་གདམས་བརྒྱུད་པའི་བླ་མ་རྣམས་ཀྱིས་བསྐོར་བས་
དངོས་སུ་ཞལ་གཟིགས། སྒྲུབ་ཡུན་དེ་ཙམ་རིང་བ་ལ་མི་མཇལ་བའི་ཡུས་
གསོལ་བ་ན། འཕགས་པའི་ཞལ་ནས་ང་ཁྱོད་དང་སྐད་ཅིག་ཙམ་ཡང་མི་
འབྲལ་བར་ཡོད་ཀྱང་། དང་པོ་ཁྱོད་ལ་ལུང་བསྟན་དུས་སུ་འདི་བདུད་ཀྱི་
སྤྲུལ་པ་ཡིན་ནམ་སྙམ་པའི་ཁྱོད་ལ་རྟོག་པ་སྐྱེས་པ་དེས་སྒྲིབ་པ་ཡིན་གསུངས་
ཏེ་བྱིན་གྱིས་བརླབས། སེམས་ཅན་གྱི་དོན་དཔག་ཏུ་མེད་པ་གྱིས་ཤིག་
གསུངས་པའི་ལུང་བསྟན་བརྙེས། དེ་ནས་བཟུང་འཕགས་པ་དང་རྟག་ཏུ་མི་

འབྲལ་བར་བཞུགས་ཤིང་། འཚོ་བ་བསོད་སྙོམས་ལ་བརྟེན་ཏེ་དགེ་འདུན་
སུམ་བརྒྱ་རེའི་འཚོ་བ་རྒྱུན་དུ་སྦྱོར་བ་སོགས་བསྟན་འགྲོའི་དོན་མཐའ་ཡས་
པ་མཛད། དགུང་ལོ་བརྒྱད་བཅུ་ལོན་པའི་ནམ་མཐོང་གི་ཟླ་བར་དོན་ཞགས་
ཀྱི་སྒྲུབ་པ་མཛད་པར་དེའི་དཀྱིལ་འཁོར་གྱི་ཞལ་མངོན་སུམ་དུ་གཟིགས་
ཤིང་། ལྷ་རྫས་ཀྱི་མེ་ཏོག་སིལ་མའི་ཆར་ཆེན་པོ་བབས། སྒྲ་དང་འོད་ལ་
སོགས་པའི་ངོ་མཚར་བའི་རྟགས་དུ་མ་བྱུང་། ཡང་སྨན་བླའི་ཆོ་ག་མཛད་པའི་
ཚེ་སངས་རྒྱས་སྨན་བླ་མཆེད་བརྒྱད་ཀྱིས་ཞལ་གཟིགས་གནོད་སྦྱིན་གྱི་སྡེ་
དཔོན་ཆེན་པོ་རྣམས་ཀྱིས་ལྷ་ཡི་བདུད་རྩི་དྲངས། གནས་ཆོག་མཛད་པའི་ཚེ་
འཕགས་པའི་གནས་བརྟན་ཆེན་པོ་འཁོར་དང་བཅས་པ་དངོས་སུ་བྱོན་པ་
སོགས་ངོ་མཚར་མཐའ་ཡས། ལན་ཅིག་ཆོས་གསུངས་པའི་ཚེ་ད་སྟེ་ལོ་སུམ་
བརྒྱ་ཙམ་སོང་བ་ན་གནས་འདིར་དུས་རྟགས་གསུམ་འོངས། དེའི་དུས་སུ་
ང་ཡི་ཆོས་འདི་སྒྲུབ་སླ་ལ་ཕན་ཐོགས་ཆེ་བ་ཡིན་པས་ནན་ཏན་གྱིས་ཤིག
ལས་ངན་སྡིག་པའི་ཕྱགས་ཤིང་ཡིན་ནོ་གསུངས། རེ་ཞིག་གི་ཚེ་ད་ང་འགྲོ་བ་
ཡིན། ང་ཡི་ལམ་རྒྱགས་ལྷག་མ་གང་ཡོད་ཀྱིས་དགེ་བ་གཞན་བྱེད་མི་དགོས།
སྨྱུང་གནས་ཚོགས་པའི་མི་རྣམས་ལ་རབ་འབྱོར་ན་གདན་གཅིག མ་འབྱོར་
ན་ཐོར་ཐུག་རེ་དྲོངས། དེའང་མ་འབྱོར་ན་ཚྭ་དང་འོ་མ་ཙམ་རེ་དྲོངས། དེའང་
མ་འབྱོར་ན་ཆུ་དང་མེ་ཤིང་དུམ་པ་རེའི་གཞི་གྱིས་དང་འདི་ཁོ་ན་བསོད་ནམས་
ཆེ་བར་རང་ལ་འཕགས་པས་དངོས་སུ་གསུངས་པ་ཡིན། མི་ཡི་ཟེར་ལོ་ཙམ་
མིན། འཕགས་པ་ཁོང་གིས་རྫུན་མི་གསུངས་ཞེས་པ་ལ་སོགས་པའི་ཞལ་
གདམས་དུ་མར་གནང་སྟེ་སྐུ་གཤེགས་པ་ན། པུར་ཞག་བདུན་བཞག་ན་

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད།
འཇའ་ལུས་སུ་ཡལ་རྒྱུ་ལ། ཞག་གསུམ་ན་བྱིས་པ་ལོ་བདུན་ཅན་གྱི་ལུས་ཙམ་
དུ་སོང་ཡོད་པར། བུ་ཆེན་ཞིག་གིས་མཐོང་སྟེ་གདུང་སྐལ་མ་ཐོབ་ཏུ་དོགས་
པས་སྐུ་གདུང་བཞུས་པར་རིང་བསྲེལ་གྱི་ཕུང་པོར་གྱུར་ཏོ།།དེ་ཡིས་རྗེས་སུ་
བཟུང་བ་ཆོས་རྗེ་ཤེས་རབ་འབུམ་པ་ནི། འཁྲུངས་ཡུལ་མདོག་སྟོད་རྫ་རོང་དུ་
ཡིན། གཞོན་ནུའི་མཚན་བཟང་པོ་དཔལ་དུ་བཏགས། དགུང་ལོ་བཅུ་གཅིག་
པ་ལ་རབ་ཏུ་བྱུང་། མཚན་ཤེས་རབ་འབུམ་ཞེས་གསོལ། བསྟན་པ་རིན་པོ་ཆེ་
ལ་གུས་ཤིང་འདུལ་བའི་ཚུལ་ལུགས་དང་མཐུན་པར་བཞུགས། ཕར་ཕྱིན་
དང་མདོ་སྡེ་རྒྱན་སོགས་ལེགས་པར་མཁྱེན་ཏེ། དགུང་ལོ་དེ་ཉིད་ལ་བཤད་པ་
མཛད་པས་ཤེས་རབ་ཆེ་བའི་གྲགས་པ་ཐོབ། དགུང་ལོ་ཉི་ཤུ་པ་ལ་དཀའ་
བཞི་མཁྱེན་ནས་གྲྭ་བསྐོར་མཛད། འཚོ་བ་བསོད་སྙོམས་ལ་བརྟེན་པ་སོགས་
སྦྱངས་པའི་ཡོན་ཏན་བཅུ་གཉིས་ལ་གནས། སྔོན་འབྲེལ་གྱི་སྟོབས་ཀྱིས་ཇོ་
ནང་ཀུན་སློང་ཆེན་པོའི་དྲུང་དུ་མཇལ་ཏེ། མདོ་རྒྱུད་མན་ངག་དུ་མ་དང༌།
ཁྱད་པར་དུ་དཔལ་དུས་ཀྱི་འཁོར་ལོའི་རྒྱུད་འགྲེལ་མན་ངག་སྒྲུབ་དཀྱིལ་
ལག་ལེན་བསྐྱེད་རྫོགས་རྣམས། ཐུགས་རྗེ་ཆེན་པོའི་དམར་ཁྲིད་ལ་སོགས་པ་
དུ་མ་གསན་ནས། སྒྲུབ་པ་ཡུན་རིང་མཛད་པས་ཉམས་རྟོགས་ཀྱི་རྩལ་རྫོགས་
ཏེ། གཞན་རྒྱུད་སྨིན་པར་མཛད་ཅིང་། མངོན་ཤེས་དང་སྒྲུབ་རྟགས་སོགས་དུ་
མར་སྣང་། ཇོ་ནང་པ་ཆེན་པོའི་ལུང་བསྟན་ལྟར། མུས་ཤུ་གུ་ཚལ་དུ་དགོན་པ་
བཏབ་པས་ཆོས་དང་དཔལ་འབྱོར་ཤིན་ཏུ་རྒྱས། མི་དང་མི་མིན་གྱི་གདུལ་བྱ་
དུ་མའི་དོན་མཛད། འཇམ་དཔལ་དམར་པོས་ཞལ་གཟིགས། རྗེ་བཙུན་སྒྲོལ་
མས་ལུང་བསྟན་པ་ལྟར། མཁན་ཆེན་ཆུ་བཟང་པ་བྱང་ཆུབ་འབར་གྱི་དྲུང་དུ་

བྱོན་ཏེ། འཕགས་པ་བཅུ་གཅིག་ཞལ་དཔལ་མོ་ལུགས་དང༌། དོན་ཞགས་ལ་
སོགས་པའི་སྤྱན་རས་གཟིགས་ཀྱི་ཆོས་སྐོར་ཚང་མ་ཞུས་ནས་སྨྱུང་གནས་ཟླ་
བ་གསུམ་དུ་མཛད་པས། འཕགས་པ་བཅུ་གཅིག་ཞལ་ལ་སྒྲོལ་མ་འཇིགས་
པ་བརྒྱད་སྐྱོབས་ཀྱིས་བསྐོར་བ་དངོས་སུ་གཟིགས། དེ་ནས་བཟུང་སྟེ་འཕགས་
པ་ཐུགས་རྗེ་ཆེན་པོ་དང་འབྲལ་མེད་དུ་གྱུར། རྒྱལ་སྲས་ཐོགས་མེད་པ་སོགས་
དག་པའི་སློབ་མ་དུ་མ་ཞིག་གིས་གཟིམ་མལ་ནས། འཕགས་པ་སྤྱན་རས་
གཟིགས་རྩ་ཕྱག་བཞི་བཅུ་པའི་རྣམ་པ་དང་། ཕྱག་བཞི་པའི་རྣམ་པ་ཅན་ཡང་
གཟིགས། མཁྱེན་རབ་ཀྱི་རྩལ་ཤིན་ཏུ་ཆེ་ཞིང་བཤད་སྒྲུབ་ཀྱི་སྒོ་ནས་བསྟན་
པ་དང་སེམས་ཅན་གྱི་དོན་ཚད་མེད་པར་མཛད། མཐར་ངོ་མཚར་བའི་ལྟས་
དུ་མ་དང་བཅས་སྐུ་གཤེགས། པུར་བཞུས་པ་ན་སྐུ་གདུང་ཐམས་ཅད་རིང་
བསྲེལ་གྱི་ཕུང་པོར་གྱུར་པ་སོགས་རྣམ་ཐར་བརྗོད་ལས་འདས་སོ། །དེ་ཡིས་
རྗེས་སུ་བཟུང་བའི་ཐུགས་སྲས་ཀྱི་གཙོ་བོ། དུས་གསུམ་གྱི་སངས་རྒྱས་ཐམས་
ཅད་ཀྱི་ཐུགས་རྗེའི་མངའ་བདག་རྒྱལ་སྲས་རིན་པོ་ཆེ་ཐོགས་མེད་བཟང་པོ་
དཔལ་ཡིན། དེ་ཉིད་ཀྱི་འཁྲུངས་ཡུལ་དཔལ་ལྡན་ས་སྐྱ་དང་ཉེ་བར་བྲག་སྐྱ་
ཆུ་ཤོད་ཅེས་བྱ་བ་ལ། ས་གཡོ་ཞིང་མེ་ཏོག་གི་ཆར་འབབ་པ་སོགས་ངོ་མཚར་
བའི་དགེ་མཚན་དང་བཅས་ཏེ་སྐུ་འཁྲུངས། མཚན་ལ་དཀོན་མཆོག་བཟང་པོ་
བཏགས། སྔོན་གྱི་ཚེ་རབས་དུ་མར་བྱང་ཆུབ་ཀྱི་སེམས་དང་ཆོས་ལ་གོམས་
པའི་མཐུས། ཆུང་ངུ་སྨྲ་ཤེས་ཙམ་ནས་བཟུང་བདག་ལས་གཞན་གཅེས་པར་
འཛིན་པའི་ཐུགས་དང་། ཁྱད་པར་དུ་སེམས་ཅན་དམན་པ་ལ་བྱམས་པ་དང་
སྙིང་རྗེ། དཀོན་མཆོག་སོགས་ཡུལ་གོང་མ་ལ་ཞེ་ས་དང་དད་པ། རྩེད་མོ་ཚུན་

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད། །
ཆད་དམ་པའི་ཆོས་ལ་གཞོལ་བ་ཁོ་ན་ཅན་ཞིག་བཞུགས། དགུང་ལོ་བཅུ་
བཞི་པ་ལ་རབ་ཏུ་བྱུང་བའི་ཚེ་མེ་ཏོག་གི་ཆར་བབས་པ་སོགས་ལྟས་དུ་མར་
བྱུང་། མཚན་བཟང་པོ་དཔལ་དུ་བཏགས། པགས་པའི་ཐུལ་པ་ལུས་ལ་གྱོན་
པ་ཙམ་གྱིས་ལྟུང་བ་འབྱུང་བར་དོགས་ནས་ཤིན་ཏུ་ཡ་ང་བ་བྱུང་གསུངས།
དགུང་ལོ་ཉེར་དགུ་སོན་པ་ན་དཔལ་ཨེ་ཡི་གཙུག་ལག་ཁང་དུ་བྱང་སེམས་
རིན་ཆེན་མགོན་གྱི་དྲུང་དུ་བསྙེན་པར་རྫོགས། དེའི་གོང་དགུང་ལོ་བཅོ་ལྔ་
ནས་བཟུང་དབུ་ཕར་འདུལ་མཛོད་ཀྱི་གཞུང་མཐའ་དག་ཐུགས་སུ་ཆུད་ཅིང་
མཁས་རིགས་ཀྱི་སྙན་གྲགས་ཀྱིས་ཁྱབ་སྟེ། བོ་དོང་ཨེ་ཡི་གདན་ས་མཛད།
ཆོས་གསན་པའི་བླ་མ་ཡང༌། ས་སྐྱ་དཔལ་ལྡན་བླ་མ་དམ་པ། འཇམ་
དབྱངས་འཁོན་སྟོན། དཔང་ལོ་ཆེན་པོ་རིན་ཆེན་བསོད་ནམས་གྲགས།
མཁན་ཆེན་ཆོས་རྗེ་དཔལ། ཆོས་རྗེ་བསོད་ནམས་དཔལ། ཀུན་མཁྱེན་བུ་
སྟོན་རིན་པོ་ཆེ། ཀུན་མཁྱེན་དོལ་པོ་པ་སོགས་དགེ་བའི་བཤེས་གཉེན་ལྔ་
བཅུ་སྐོར་ཙམ་ལ་བསྟེན་ཅིང་། རྒྱ་ཆོས་བོད་དུ་བསྒྱུར་བ་གངས་ཅན་ལྗོངས་སུ་
ཡོད་དོ་ཅོག་ཐམས་ཅད་གསན་མཐར་ཕྱིན། ཐེག་པ་ཆེན་པོའི་བློ་སྦྱོང་
བསྒོམས་པས་བྱང་ཆུབ་ཀྱི་སེམས་རྣམ་པ་གཉིས་གཞུང་ལས་ཇི་ལྟར་འབྱུང་བ་
བཞིན་ཐུགས་ལ་འཁྲུངས། མཛེ་སྤྲང་བྱུང་བ་དང༌། ཤིག་ནད་ཅན། ནད་
གདོན་ཟུག་གཟེར་སོགས་ཀྱིས་མནར་བའི་མདོར་ན་སྙིང་རྗེ་བའི་སེམས་ཅན་
གཟིགས་སོ་ཅོག་གི་སྡུག་བསྔལ་དེ་ཉིད་དུ་དངོས་སུ་བཞེས་ཤིང་། སེམས་
ཅན་དེ་དག་འདི་ཕྱི་གཉིས་ཀ་ལས་གྲོལ་བར་མཛད། ཐུགས་བསྐྱེད་ཆེན་
མོ་གསན་པའི་ཚེ་ཡང་འཇའ་འོད་དང་ས་གཡོ་བ་སོགས་ཡ་མཚན་དཔག་

མེད་བྱུང༌། ཆོས་རྗེ་ཤེར་འབུམ་པའི་མདུན་ནས་སྦྱོར་དྲུག་གསན་ཅིང་
སྒྲུབ་པས་རྟགས་བཅུ་ཡོན་ཏན་བརྒྱད་རྫོགས་ཏེ་གྲུབ་རྟགས་ཐོན་ཀྱང་།
བླ་མས་འཕགས་པ་བཅུ་གཅིག་ཞལ་ཉིད་སྐྱེ་བ་དུ་མའི་ལྷ་སྐལ་དུ་དགོངས་
ནས། ཀླུ་སྒྲུབ་དང་། ཙནྡྲ་གོ་མི། དཔལ་མོ་སོགས་ལུགས་སྲོལ་དུ་མའི་དབང་
ཁྲིད་སྒྲུབ་ཐབས་གནང༌། བོ་དོང་ཨེ་ཡི་གདན་ས་དགུང་ལོ་ཉེར་དགུ་ནས་ཞེ་
གཉིས་བར་མཛད། དེ་ནས་གདན་སའི་ཆོས་དཔོན་དཔང་ལོ་ཆེན་པོ་ལ་ཞུས་
ཏེ་དབེན་གནས་དངུལ་ཆུའི་ཆོས་རྫོང་དུ་ཕེབས་ནས། ཉེ་གནས་མ་གཏོགས་
གཞན་སུས་ཀྱང་མི་མཇལ་བའི་སྐུ་མཚམས་ལོ་ཉི་ཤུ་ཙམ་ལ་སྨྱུང་གནས་དང་།
བློ་སྦྱོང་གཙོ་བོར་གྱུར་པའི་ཉམས་བཞེས་དང༌། ཉིན་རེར་ཕྱག་དང་བསྐོར་བ་
བརྒྱ་རྩ་རེ་མཛད་པ་སོགས་མདོ་སྔགས་ཀྱི་ཆོས་སྤྱོད་བཅས་ཕལ་པའི་བློར་མི་
ཆུད་པ་ཙམ་མཛད། ཟླ་བ་དྲུག་ནས་འཕགས་པ་ཞལ་བཅུ་གཅིག་པ་ལ། དོན་
ཞགས་ལྷ་ལྔ་སོགས་སྤྱན་རས་གཟིགས་ཀྱི་ལྷ་ཚོགས་དཔག་ཏུ་མེད་པས་
བསྐོར་བ་ཞལ་གཟིགས་ཤིང་བྱིན་གྱིས་བརླབས་པས། འཕགས་པ་དང་དབྱེར་
མེད་པའི་སྟོང་ཉིད་སྙིང་རྗེ་ཁྱད་པར་ཅན་ཐུགས་ལ་འཁྲུངས་ཏེ། དེ་ཡང་རྗེ་རང་
བྱུང་བའི་བུ་ཆེན་རྟོགས་ལྡན་གྱིས། ཐུགས་རྗེ་ཆེན་པོ་ཞེས་པ་གྱང་ལ་རི་མོ་
བྲིས་པ་དེ་ལ་ཟེར་བ་མིན། སེམས་ཅན་ཐམས་ཅད་ལ་བུ་གཅིག་པ་ལྟ་བུའི་
འདུ་ཤེས་མངའ་ཞིང་། སྟོང་ཉིད་སྙིང་རྗེའི་ཀློང་དུ་གྱུར་པ་རྒྱལ་སྲས་ཐོགས་
མེད་འདྲ་བ་ལ་ཟེར་བ་ཡིན་གསུངས་པས་མཚོན་ནོ། །རྟག་ཏུ་རང་སྐྱོན་ཁོ་ན་
ལ་རྟོག་ཅིང་གཞན་སྐྱོན་ལ་མི་རྟོག་པས་མཆོག་དམན་ཀུན་གྱིས་ཡོན་ཏན་
བརྗོད་པ་འབའ་ཞིག་ལྟ་བུར་མཛད། འཇིག་རྟེན་ཆོས་བརྒྱད་ཀྱི་རྟོག་པ་

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད།
གཏན་ནས་མི་མངའ། བྱམས་སྙིང་རྗེ་བྱང་ཆུབ་ཀྱི་སེམས་ཀྱི་མཐུས་སྐུ་དྲུང་ན་
འཁོད་ཅིང་ཉེ་བའི་མི་ཕྱུགས་ཐམས་ཅད་རང་བཞིན་གྱིས་བློ་དུལ་ཏེ། རི་
དྭགས་དང་གཅན་གཟན། བྱིའུ་དང་། བྱི་ལ། ཁྱི་དང་སྤྲང་པོ། སྤྱང་ཀི་དང་
ལུག་སོགས་ཕན་ཚུན་སྡང་བའི་སེམས་དང་བྲལ་ཏེ་ཕན་ཚུན་རྩེད་མོ་བྱེད་པ་
སོགས་འབྱུང་། བཞུགས་གདན་ན་བཟའ་ཚུན་ཆད་གཞན་ལ་སྟེར་བ་སོགས་
ཕར་ཕྱིན་དྲུག་ལ་ཆགས་མེད་དུ་སྤྱོད་དེ། མདོར་ན། བརྩེ་དང་སྙན་པར་སྨྲ་བ་
དང༌། བརྟན་པ་ཉིད་དང་ལག་བརྐྱང་དང༌། །དགོངས་པ་ཟབ་མོ་ངེས་འགྲེལ་
བ། །འདི་དག་བློ་ལྡན་ཉིད་ཀྱི་རྟགས། །ཞེས་པ་ཐམས་ཅད་མངོན་དུ་གྱུར། །
སེམས་བསྐྱེད་སོགས་ཀྱི་ཆོས་གསུངས་དུས་མེ་ཏོག་གི་ཆར་ཆེན་པོ་རྟག་ཏུ་
བབ། ཞལ་སྔ་ནས། ཇོ་བོ་ཡབ་སྲས་ཀྱི་དུས་སུ་སེམས་བསྐྱེད་འདི་བཀའ་
དོག་པས་ཕྱིས་ཀྱང་འདི་འབོག་པ་ཉུང་། དེ་སྟབས་ཀྱིས་བྱང་ཆུབ་ཀྱི་སེམས་
རྒྱུད་ལ་སྐྱེས་པ་མང་པོ་མ་བྱུང་། ད་ནས་བཀའ་ཡངས་སུ་བཏང་བ་ཡིན་པས།
ཁྱེད་ཅག་འབོག་ནུས་པ་ཀུན་གྱིས་འབོག་ཅིག་གསུངས། ན་བཟའ་དང་
གཟིམ་ཁང་ཚུན་དུ་ཚུལ་ཁྲིམས་ཀྱིས་དྲིས་ཁྱབ། བཤེས་གཉེན་དང་བུ་སློབ་དུ་
མས་ཐུགས་རྗེ་ཆེན་པོའི་སྐུ་ཡང་ཡང་མཇལ། རྨི་ལམ་སྒྱུ་ལུས་མངོན་ཤེས་
རྣམས་ལ་དབང་ཐོབ། སོ་ཐར་དང་བྱང་སེམས་ཀྱི་སྡོམ་པ་ཕོག་པ། འཆད་
རྩོམ་མཛད་པ། དབེན་པ་བརྟེན་པ། གྲུབ་ཐོབ་ཀྱི་སློབ་མ་ཐོན་པ་སོགས་གང་
ལ་དཔག་ཀྱང་སྐུ་ཚེ་ཧྲིལ་པོ་དེ་ཁོ་ནར་མཛད་པ་འདྲ་བ་ཞིག་བཞུགས། སྐབས་
དེ་སྐོར་གྱི་བོད་ཀྱི་ཆེ་དགུ་དང་། སྐད་རིགས་མི་གཅིག་པའི་སྐྱེ་བོ་བགྲངས་
ལས་འདས་པ་མཐོང་ཐོས་དྲན་རེག་ཐམས་ཅད་བྱང་ཆུབ་ཆེན་པོའི་གོ་འཕང་

ལ་སྨིན་ཅིང་གྲོལ་བར་མཛད་ནས་བྱ་ལོ་ཟླ་བ་དགུ་པའི་ཉི་ཤུ་ལ་ངོ་མཚར་བའི་
ཆོ་འཕྲུལ་དུ་མ་དང་བཅས་ཏེ་འཕགས་པའི་ཐུགས་ཀར་ཐིམ་མོ། །རྗེ་དེ་ལ་
སྐལ་ལྡན་གྱི་མཁས་དང་གྲུབ་པ་བརྙེས་པའི་སློབ་མའི་ཚོགས་བསམ་གྱིས་མི་
ཁྱབ་པ་ཞིག་བྱུང་བ་དང་། ཐུགས་བསྐྱེད་དང་སྨོན་ལམ་འགྲན་ཟླ་དང་བྲལ་
བའི་སྟོབས་ཀྱིས། དེང་སང་གི་གནས་སྐབས་སུའང་གངས་ཅན་ལྗོངས་འདིར་
གྲུབ་མཐའ་ཕལ་མོ་ཆེ་ལ་རྒྱལ་སྲས་ཆེན་པོ་དེ་ཉིད་ལས་བརྒྱུད་པའི་འཕགས་
པའི་ཆོས་སྐོར་གྱི་རྒྱུན་སྲོལ་མ་ཉམས་པར་བཞུགས་པ་ཡིན་ལ། ཁོ་བོས་ནི་
སྒྲུབ་བརྒྱུད་ཤིང་རྟ་ཆེན་པོ་བརྒྱད་ཀྱི་བཀའ་བབས་གཅིག་ཏུ་གྱུར་པ་འཇམ་
དཔལ་དབྱངས་དངོས་ཆོས་ཀྱི་བློ་གྲོས་པའི་ཞལ་སྔ་ནས་བཀའ་གསར་རྙིང་གི་
བརྒྱུད་པ་འདྲ་མིན་ཅན་ལན་གྲངས་ཐོབ་བོ། །རྒྱལ་སྲས་ཆེན་པོ་དེ་མན་ཆད་
བླ་མ་བརྒྱུད་པ་དེ་དག་གི་རྣམ་པར་ཐར་པ་ཐོབ་པར་འདོད་ན། ས་དགེ་བཀའ་
རྙིང་རང་རང་གི་གདམས་ངག་བརྒྱུད་པའི་བླ་མ་གོང་མ་རྣམས་ཀྱི་རྣམ་ཐར་
ཆེན་མོ་རྣམས་སུ་སོ་སོའི་ཐུགས་བཞེད་ལྟར་གཟིགས་འཚལ་ཞིང་། འདི་ནི་
ཐུན་མོང་དུ་ཁྱབ་པའི་དབང་དུ་བྱས་པ་ཙམ་མ་གཏོགས་ཁོ་བོས་མ་བཤད་དོ།།
དེ་ལྟར་ན་སྨྱུང་བར་གནས་པའི་སྒོ་ནས་འཕགས་པ་སྤྱན་རས་གཟིགས་དབང་
ཕྱུག་ཐུགས་རྗེ་ཆེན་པོ་སྒྲུབ་ན་བྱིན་རླབས་ཀྱི་ཚན་ཁ་མ་ཉམས་པས་རིང་པོར་
མི་ཐོགས་པར་འཁོར་བ་ལས་ཉོན་གྱི་རྒྱ་མཚོ་ཆེན་པོ་ལས་ཐར་ཏེ། རང་གཞན་
གྱི་དོན་གཉིས་མཐར་ཕྱིན་པའི་མཆོག་གི་དངོས་གྲུབ་མྱུར་དུ་ཐོབ་པར་འགྱུར་
བའི་ཚུལ་ལ་བླ་མ་བརྒྱུད་པའི་རྣམ་ཐར་བསྟན་པས་ཡིད་ཆེས་ཀྱི་སྤྲོ་བ་བསྐྱེད་
ནས། ད་ནི་གཉིས་པ། ཇི་ལྟར་སྒྲུབ་ཚུལ་ལོ་རྒྱུས་དང་བཅས་པ་ལ་གཉིས་ཏེ།

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད།
ཇི་ལྟར་སྒྲུབ་པའི་ཚུལ་དངོས་དང་། ཞར་བྱུང་ལོ་རྒྱུས་འཕྲོས་དོན་དང་བཅས་
པའོ། །དང་པོ་ལ་དྲུག་སྟེ། དུས་གང་ལ་སྒྲུབ་པ། གང་ཟག་གང་གིས་སྒྲུབ་པ།
གནས་གང་དུ་སྒྲུབ་པ། ཚུལ་ཇི་ལྟར་སྒྲུབ་པ། སྒྲུབ་པ་དག་པའི་ཕན་ཡོན། མ་
དག་པའི་ཉེས་དམིགས་བསྟན་པའོ། །དང་པོ་ནི། སྤྱིར་ཟླ་བ་དང་པོའི་ཚེས་
གཅིག་ནས་བཅོ་ལྔའི་བར་སྟོན་པ་ཐུབ་པའི་དབང་པོས་མུ་སྟེགས་སྟོན་པ་སྡེ་
དྲུག་ཕམ་པའི་ཆོ་འཕྲུལ་ཆེན་མོ་བསྟན་པའི་དུས་དང་ཟླ་བ་བཞི་པའི་ཚེས་
བརྒྱད་ལ་སྟོན་པ་སྐུ་བལྟམས། བཅོ་ལྔ་ལ་སངས་རྒྱས་པ་དང་མྱ་ངན་ལས་
འདས་པ་སྟེ་དུས་ཆེན་སུམ་འཛོམ། ཟླ་བ་དྲུག་པའི་ཚེས་བཞི་ལ་ཆོས་འཁོར་
བསྐོར་བའི་དུས་ཆེན། ཟླ་བ་དགུ་པའི་ཚེས་བཅོ་ལྔ་ལ་ལྷ་བབ་ཞལ་གྱིས་
བཞེས་ཤིང་ཉེར་གཉིས་ལ་དངོས་སུ་བབས་པར་ཆོ་འཕྲུལ་ཆུང་ངུའི་དུས་ཆེན་
གྲགས་པ་སྟེ་དུས་ཆེན་རྣམ་བཞིར་གཙོ་བོར་གྱུར་པ་དེ་རྣམས་ལ། དགེ་སྡིག་
གང་བྱས་ཐམས་ཅད་འབུམ་འགྱུར་དུ་འགྲོ་བའམ། ཕལ་ཆེར་ས་ཡ་ཕྲག་
བརྒྱར་འགྱུར་བར་གསུངས། གཞན་ཡང་ཟླ་བ་བྱུང་ངོ་ཅོག་གི་ཚེས་གཅིག་ལ་
ལྷ་ཡི་བུ་གཞོན་ནུ་སེམས་ཅན་རྣམས་ཀྱིས་དགེ་སྡིག་ཅི་བྱེད་པ་བལྟ་རུ་འོང་
བས། དེའི་ཉིན་སངས་རྒྱས་ཏིང་འཛིན་རྒྱལ་པོའི་མཚན་ནས་བརྗོད་ཅིང་།
སྐྱབས་སུ་འགྲོ་བ་དང་སྔགས་བཟླ་བ་བསྙེན་གནས་སྲུང་བ་སོགས་ཀྱི་དགེ་
བ་བྱས་ན་བསྐལ་པ་བཞི་བཅུའི་སྡིག་སྒྲིབ་བྱང་བ་དང་། རལ་གྲི་དང་མདུང་
ཐུང་གི་དམྱལ་བ་ལས་ཐར། ཚེས་བརྒྱད་ལ་རྒྱལ་བུ་བེ་ཅོན་ཅན་སེམས་ཅན་
རྣམས་ཚེ་རིང་ཐུང་བལྟ་རུ་འོང་བས། དེའི་ཉིན་སངས་རྒྱས་སྨན་བླའི་མཚན་
ནས་བརྗོད་ཅིང་སྔགས་བཟླ་བ་སོགས་ཀྱི་དགེ་བ་བསྒྲུབས་ན་བསྐལ་པ་སུམ་

ཅུའི་སྡིག་སྒྲིབ་བྱང་། གཅད་གཏུབ་ཀྱི་དམྱལ་བ་ལས་ཐར། ཚེས་བཅུ་བཞིར་
གཤིན་རྗེའི་འཁོར་དབང་པོ་འཆར་བྱེད་སེམས་ཅན་རྣམས་ཀྱི་དགེ་སྡིག་གང་
བྱེད་ཡི་གེ་འབྲི་བར་འོང་བས། དེའི་ཉིན་བསྐལ་བཟང་སངས་རྒྱས་སྟོང་གི་
མཚན་བརྗོད་ཅིང་ཕྱག་འཚལ་བས་བསྐལ་པ་སྟོང་གི་སྡིག་ལྟུང་བྱང་། ཆུ་ཚན་
འཁོལ་མའི་དམྱལ་བ་ལས་ཐར། ཚེས་བཅོ་ལྔར་ལམ་རྒྱུད་ལྔ་ཡི་དེད་
དཔོན་ཚངས་པ་ཀུན་རིག་སེམས་ཅན་གྱི་དགེ་སྡིག་བལྟ་རུ་འོང་བས། དེའི་
ཉིན་སངས་རྒྱས་སྣང་བ་མཐའ་ཡས་ཀྱི་མཚན་ནས་བརྗོད་དེ་སྔགས་བཟླས་
པས་བསྐལ་པ་ཉིས་བརྒྱའི་སྡིག་པ་དག གྲངས་དམྱལ་དུ་མི་སྐྱེ། ཚེས་བཅོ་
བརྒྱད་ལ་གཤིན་རྗེ་ཆོས་རྒྱལ་དགེ་སྡིག་ཅི་བྱེད་བལྟ་རུ་འོང་བས། དེའི་ཉིན་
འཕགས་པ་སྤྱན་རས་གཟིགས་ཀྱི་མཚན་སྔགས་བཟླས་པས། བསྐལ་པ་དགུ་
བཅུའི་སྡིག་སྒྲིབ་བྱང་རལ་གྲི་གདོང་གཡང་གི་དམྱལ་བ་ལས་ཐར། ཚེས་ཉེར་
གསུམ་ལ་ལྷ་དབང་ཕྱུག་ཆེན་པོ་འོང་སྟེ། དེའི་ཉིན་སངས་རྒྱས་རྣམ་པར་སྣང་
མཛད་ཀྱི་མཚན་བརྗོད་པས་བསྐལ་པ་སྟོང་གི་སྡིག་པ་བྱང་། ཡི་དྭགས་སུ་མི་
སྐྱེ། ཚེས་ཉེར་བཞིར་གཤིན་རྗེའི་འཁོར་དབང་པོ་ཐེའུ་ཤན་འོང་སྟེ། དེའི་ཉིན་
བྱང་ཆུབ་སེམས་དཔའ་ས་ཡི་སྙིང་པོའི་མཚན་སྔགས་བཟླས་པས་བསྐལ་པ་
སྟོང་གི་སྡིག་པ་བྱང༌། གཅོད་གཏུབས་ཀྱི་དམྱལ་བ་ལས་ཐར། ཚེས་ཉེར་
བརྒྱད་ལྷ་ཡི་དབང་པོ་བརྒྱ་བྱིན་འོང་སྟེ། དེའི་ཉིན་སངས་རྒྱས་སྣང་བ་མཐའ་
ཡས་ཀྱི་མཚན་བརྗོད་པས་བསྐལ་པ་དགུ་བཅུའི་སྡིག་པ་བྱང༌། དམྱལ་བ་
ཐིག་ནག་ལས་ཐར། ཚེས་ཉེར་དགུར་ཕྱོགས་སྐྱོང་བཅུ་འོང་སྟེ། དེའི་ཉིན་
སངས་རྒྱས་སྨན་བླའི་མཚན་བརྗོད་པས་བསྐལ་པ་སྟོང་གི་སྡིག་པ་བྱང༌།

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད།
ཐལ་ཚན་མེ་མུར་གྱི་དམྱལ་བ་ལས་ཐར། གནམ་སྟོང་ལ་ལྷ་ཆེན་ཚངས་པ་
འོང་སྟེ། དེའི་ཉིན་རྒྱལ་བ་ཤཱཀྱ་ཐུབ་པའི་མཚན་སྔགས་བཟླས་པ་སོགས་
ཀྱིས་བསྐལ་པ་སྟོང་གི་སྡིག་པ་བྱང་། ཞིབ་མོར་འཇོམས་པས་དམྱལ་བ་ལས་
ཐར་བ་སོགས་གསུངས་པ་དང་། ཁྱད་པར་དུ་ས་ག་ཟླ་བའི་ནང་དགེ་སློང་མ་
དཔལ་མོ་ཉིད་དང་། བརྒྱུད་པའི་བླ་མ་ཕལ་མོ་ཆེ་རྣམས་ཀྱང་གྲུབ་པ་བརྙེས་
ཏེ་འཕགས་པས་བྱིན་གྱིས་བརླབས་པའི་དུས་བཟང་ཁྱད་འཕགས་ཅན་ཡིན་
ཞིང༌། དེ་ལྟ་བུའི་དུས་ཆེན་ཁྱད་པར་ཅན་དེ་རྣམས་ཅི་རིགས་དང་བསྟུན་ཏེ་
སྨྱུང་གནས་བྱས་ན་བར་ཆད་མི་འབྱུང་ལ་སྡིག་ལྟུང་དག་ནས་དངོས་གྲུབ་མྱུར་
དུ་ཐོབ་པའི་རྟེན་འབྲེལ་ཡོད་པར་གསུངས་སོ།། ༈ གཉིས་པ། གང་ཟག་གང་
གིས་སྒྲུབ་པ་ནི། སྤྱིར་བཏང་ནི་བྱ་སྤྱོད་ཀྱི་རྒྱུད་སྡེ་ཉམས་སུ་ལེན་པའི་གང་
ཟག་ཁོ་ནས་བསྒྲུབ་བྱ་ཡིན་རུང་། བྱེ་བྲག་རིགས་ཀྱི་ལྷ་ཡི་སྒྲུབ་ཐབས་དང་
འབྲེལ་བའི་དབང་དུ་ནི་སུས་ཀྱང་ཉམས་སུ་ལེན་དུ་རུང་བ་དང་། ཁྱད་པར་དུ་
ཡང་བོད་ཁ་བ་ཅན་གྱི་ལྗོངས་འདིའི་སྐྱེ་འགྲོ་མཐའ་དག་མགོན་པོ་སྤྱན་རས་
གཟིགས་ཀྱི་གདུལ་བྱ་ཐུན་མོང་མ་ཡིན་པར་གྱུར་པ་ཉིད་ཀྱི་ཕྱིར། ལྷ་དེ་ཉིད་
ཀྱི་སྒྲུབ་ཐབས་དང་འབྲེལ་བའི་མ་ཎི་འདོན་ཤེས་པ་སྨྱུང་གནས་སྲུང་ནུས་པ་
ཡན་ཆད་ནས། གསང་སྔགས་བླ་མེད་ཀྱི་རྣལ་འབྱོར་པ་མན་ཆད་ཐམས་
ཅད་ཀྱིས་ཉམས་སུ་ལེན་ཆོག་པར་བླ་མ་གོང་མ་རྣམས་ཀྱི་ཕྱག་བཞེས་ཡིན་
ལ། དེ་ཡང་ཁྱིམ་པ་ཐ་མལ་པ་ཞིག་ཡིན་ནའང་ལྷ་སྔགས་དེའི་རྗེས་གནང་
རིག་གཏད་བཀླགས་ལུང་བཅས་ཚང་མ་ཐོབ་ན་རབ། ཐ་ནའང་དེ་བཞིན་
གཤེགས་པའི་རིགས་ལ། མི་འཁྲུགས་པ་དང་། པདྨའི་རིགས་ལ་དོན་ཞགས་

ལྟ་བུ་རིགས་ཀྱི་གཙོ་བོ་ཞིག་གི་དཀྱིལ་འཁོར་དུ་ཞུགས་པ་ཞིག་ནི་ངེས་པར་
དགོས་པ་ལྟ་བུར་མངོན་ཞིང་། དེང་སང་ཁྱིམ་པ་ཕལ་པ་རྣམས་སྨྱུང་གནས་
ལ་སྡོད་པའི་ཚེ་ནའང་བསླབ་སྡོམ་སྦྱིན་པ་གཞིར་བཞག གནས་སྐབས་དེར་
འཇུག་རུང་གི་ཕྱིར། མདོ་གཟུངས་ཀྱི་བཀླག་ལུང་། གཟུངས་རིང་ཐུང་གི་རྗེས་
ཟློས་ལན་གསུམ་རེ་ཐོག་མར་བགྱིད་དུ་བཅུག་དགོས་པ་གལ་ཆེ། དེ་ཕྱིན་
ཆད་འཇུག་ཏུ་རུང་བའི་ཆེད། སྨྱུང་གནས་གྲོལ་བའི་ཉིན་ལྷ་དེའི་རྗེས་གནང་
ཞིག་གྲུབ་ན་ཕྱག་ལེན་ཕལ་ཆེར་ལ་ཡོད་པས་ཤིན་ཏུ་ལེགས་ཤིང་ཐེག་ཆེན་
སེམས་བསྐྱེད་ཀྱིས་ཟིན་ངེས་བྱས་ཏེ། དེ་ལྟ་བུའི་རྟེན་གྱི་གང་ཟག་སྐྱ་སེར་
ཐམས་ཅད་ཀྱིས་འཇུག་གོ། ༈ །གསུམ་པ། གནས་གང་དུ་སྒྲུབ་པ་ནི། དགེ་
ཞིང་བཀྲ་ཤིས་པའི་གནས་དབེན་ས་སྔོན་མཁས་གྲུབ་བླ་མ་སྐྱེས་ཆེན་གོང་མ་
ཅི་རིགས་ཀྱིས་བྱིན་གྱིས་བརླབས་པའི་སྒྲུབ་གནས་ཁྱད་པར་ཅན་ནམ། སྐུ་
གསུང་ཐུགས་ཀྱི་རྟེན་བྱིན་ཅན་ནམ། རྒྱ་ཆེར་བཞུགས་པའི་གཙུག་ལག་ཁང་
ངམ། བྲག་རིའི་ཕུག་གམ། ལྗོན་ཤིང་ཆེན་པོའི་དྲུང་ངམ། ཡིད་དང་མཐུན་
པའི་ས་ཕྱོགས་གཙང་མའམ། རང་གི་གནས་ཁང་སོགས་གང་ཡིན་ཀྱང་གད་
དར་སོགས་གཙང་སྦྲ་ལེགས་པོ་བྱས་པའི་གནས་སུ་བསྒྲུབ་པར་བྱའོ། །བཞི་པ།
ཚུལ་ཇི་ལྟར་སྒྲུབ་པ་ལ་གསུམ་སྟེ། སྦྱོར་བ། དངོས་གཞི། རྗེས་སོ། །དང་པོ་ནི།
ཡུལ་མཐུན་པའི་རྐྱེན་བླ་མ་དགེ་བའི་བཤེས་གཉེན་མཚན་ཉིད་དང་ལྡན་པའི་
མདུན་ནས་སམ། རང་ཉིད་ཀྱི་ལེན་ཤེས་པ་གང་ཡིན་ཀྱང་རུང་སྟེ། སྤྱན་རས་
གཟིགས་ཀྱི་སྐུ་རྟེན་བྲིས་འབུར་སོགས་སྐུ་གསུང་ཐུགས་རྟེན་གྱི་མདུན་དུ་
མཆོད་པ་རྣམ་ལྔ་སོགས་མཆོད་པ་ཅི་འབྱོར་བ་བཤམས་ནས། ནངས་པར་

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད།
ཟས་མ་ཟོས་པའི་གོང་རོལ་སྔ་མོ་ནས་ཁྲུས་དང་གཙང་སྦྲ་དག་པར་བྱས་ཏེ་
སྡོམ་པ་ལེན་དགོས་ཤིང་། གོས་རྒྱན་ནར་མ་མ་གཏོགས་གསར་དུ་མི་རྒྱན།
ལྷམ་གཉིས་ཕུད། འབོག་ཡུལ་ལས་གདན་ཤིན་ཏུ་དམའ་བར་བླངས། ལུས་
ཀྱི་སྤྱོད་ལམ་ཤིན་ཏུ་ཞི་ཞིང་དུལ་བའི་སྒོ་ནས་གུས་པར་བྱས་ཏེ། དེ་ལ་སྤྱིར་
ཐེག་པ་ཆེན་པོའི་ལུགས་ཀྱི་སྡོམ་པ་ནི། སྡོམ་པ་དེ་ལེན་འདོད་ཀྱི་ཀུན་སློང་གི་
བསམ་པ་རྣམ་དག་དང་ལྡན་ན་ཤན་པ་ལ་སོགས་པའི་ཤིན་ཏུ་སྡིག་པ་དྲག་པོ་
ཅན་ལའང་སྐྱེ་བར་གསུངས་ཤིང༌། ཁྱད་པར་དུ་འཕགས་པ་སྤྱན་རས་གཟིགས་
ཀྱི་ཐུགས་བསྐྱེད་ལ་བརྟེན་ནས་སྐྱེས་པ་དང་བུད་མེད་མཆོག་དམན་ཕལ་པ་
སུ་ཡིན་ཀྱང་གོང་དུ་བཤད་པ་ལྟར་རྒྱུད་སྡེའི་དམ་ཚིག་ལ་ལྟོས་པའི་དབང་
བསྐུར་སོགས་ཀྱི་སྣོད་རུང་དུ་བྱས་ན་སྨྱུང་གནས་ཀྱི་སྡོམ་པ་འབོག་ཏུ་རུང་
བས། དེ་ལ་སླར་ཡང་སྡོམ་པ་སྐྱེ་བའི་འགལ་རྐྱེན་སྡིག་སྒྲིབ་སྦྱོང་ཞིང་། མཐུན་
རྐྱེན་ཚོགས་བསགས་པའི་ཆེད་དུ། ཐོག་མར་རང་གི་མདུན་གྱི་ནམ་མཁའི་
གནས་སུ་རྩ་བའི་བླ་མ་དང་དབྱེར་མེད་པའི་འཕགས་པ་སྤྱན་རས་གཟིགས་
ཞལ་བཅུ་གཅིག་པ་ལ་འཁོར་ཡི་དམ་རྒྱུད་སྡེ་བཞི་ཡི་དཀྱིལ་འཁོར་གྱི་ལྷ་
ཚོགས་དང༌། ཕྱོགས་བཅུའི་སངས་རྒྱས་དང་བྱང་སེམས་ཉན་ཐོས་རང་རྒྱལ་
ཆོས་སྲུང་ནོར་ལྷའི་ཚོགས་དཔག་ཏུ་མེད་པས་བསྐོར་ཏེ་སྤྲིན་གྱི་ཕུང་པོ་ཆེན་པོ་
ལྟར་རང་ཉིད་ལ་ཐུགས་དགྱེས་བཞིན་དུ་བཞུགས་པ་སྐུ་གསུང་ཐུགས་ཀྱི་རྟེན་
གང་ཡོད་དེ་རྣམས་དང་དབྱེར་མེད་པར་བསམ་ནས། དེ་རྣམས་ཀྱི་སྤྱན་སྔར་
རང་གི་ལུས་ཞིང་ཁམས་རབ་འབྱམས་ཀྱི་རྡུལ་གྱི་གྲངས་དང་མཉམ་པ་བློས་
སྤྲུལ་ཞིང་། རང་གི་གཡས་སུ་ཕ། གཡོན་དུ་མ། མདུན་དུ་གནོད་བྱེད། རྒྱབ་

ཏུ་གཉེན། མཐའ་སྐོར་ཀུན་ཏུ་བར་མའི་འགྲོ་བ་སྟེ། ནམ་མཁས་གར་ཁྱབ་
པའི་ཕ་མ་སེམས་ཅན་ཐམས་ཅད་འཁོད་པ་དང་ལྷན་གཅིག་ཏུ། ཕྱག་འཚལ་
བ་དང༌། མཆོད་པ་འབུལ་བ། སྡིག་པ་བཤགས་པ། བསོད་ནམས་ལ་རྗེས་སུ་
ཡི་རང་བ། ཆོས་ཀྱི་འཁོར་ལོ་བསྐོར་བར་བསྐུལ་བ། མྱ་ངན་ལས་མི་འདའ་
བར་གསོལ་བ། དགེ་རྩ་རྫོགས་བྱང་དུ་བསྔོ་བ་སྟེ། ཡན་ལག་བདུན་པ་བགྱིས་
པ་ལ། ཡུལ་ཁྱད་པར་ཅན་སྐྱབས་གནས་དཀོན་མཆོག་གསུམ་གྱི་ངོ་བོར་
བཞུགས་པའི་བླ་མ་འཕགས་པ་སྤྱན་རས་གཟིགས་འཁོར་དང་བཅས་པའི་
ཡོན་ཏན་ལ་དད་པ། འཁོར་བའི་སྡུག་བསྔལ་གྱིས་མནར་ཞིང་ཕ་མར་གྱུར་
པའི་འགྲོ་བ་མཐའ་དག་ལུས་སེམས་ཀྱི་སྡུག་བསྔལ་ཐམས་ཅད་དང་བྲལ་ཏེ་
སངས་རྒྱས་ཐོབ་པར་འདོད་པའི་སྙིང་རྗེ་དང་བྱང་ཆུབ་ཀྱི་སེམས། རང་གི་
ཐོག་མེད་ནས་ད་བར་བསགས་པའི་སྔར་བྱས་ཀྱི་སྡིག་སྒྲིབ་ཐམས་ཅད་རྩ་བ་
ནས་བཤགས་པར་འདོད་པའི་བསམ་པ་ཁོང་དུ་དུག་སོང་བ་ལྟ་བུ་ད་ཕྱིན་ཆད་
འཆི་བ་སྲོག་ལ་བབ་ཀྱང་སྡིག་པ་མི་དགེ་བ་མི་བྱ་སྙམ་པའི་དམ་བཅའ་དྲག་པོ་
སྟེ། མདོར་ན་དེ་སྔར་སྡིག་པ་བྱས་པ་ལ་ཤིན་ཏུ་འཇིགས་ཤིང་སྐྲག་སྟེ། ངོ་ཚ་
བའི་སྒོ་ནས་འགྱོད་སེམས་ཡང་ཡང་བསྐྱེད། དེ་ཕན་ཆད་སྡོམ་སེམས་ཀྱི་དམ་
བཅའ་ཚད་ཐུབ་བྱ་བ་དེ་སྡིག་པ་སྦྱོང་བའི་ཐབས་ཁྱད་པར་ཅན་ཡིན་པས། དེ་
ལྟ་བུའི་ཀུན་སློང་དུང་དུང་བ་ཞིག་གིས་བསྐུལ་ཏེ། དངོས་སུ་ཕྱག་འཚལ་བ་
དང་བཅས། སངས་རྒྱས་ཐམས་ཅད་འདུས་པའི་སྐུ། །ཞེས་པ་ནས། ཐམས་
ཅད་བདག་གི་བྱང་ཆུབ་ཕྱིར་བསྔོའོ། །ཞེས་པའི་བར་གྱིས་ཡན་ལག་བདུན་
པ་ཚང་བར་ཚིག་རྗེས་དོན་དྲན་གྱི་ཚུལ་དུ་ལེགས་པར་བྱ་ཞིང་། དེ་ཡང་སྨྱུང་

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད།
གནས་ཀྱི་སྡོམ་པ་དང་པོ་འབོག་པ་ཡིན་ན། ཐོག་མར་སློབ་དཔོན་གྱི་མདུན་དུ་
ཕྱག་གསུམ་འཚལ། དེ་ནས་མདུན་དུ་གུས་པའི་སྤྱོད་ལམ་གྱིས་འདུག་སྟེ་
རྗེས་ཟློས་བྱེད་དགོས་ཤིང་། རྗེས་སོར་རྟེན་གྱི་དྲུང་ངམ། སློབ་དཔོན་གྱི་
མདུན་ནས་རང་གི་འདོན་ཏེ་ལེན་ཤེས་ན་རུང་བར་གསུངས་སོ། །གང་ལྟར་
ཡང་ཕྱག་འཚལ་བའི་དུས་ནའང་ཕྱག་རྒྱ་མེ་ཏོག་པདྨ་ཁ་འབུས་པ་ལྟ་བུའི་
བར་ན། སྟོང་པ་མ་ཡིན་པར་ནོར་བུའམ། དུང་དཀར་གཡས་འཁྱིལ་སོགས་
ཡོད་པར་མོས་ཏེ་ཐལ་མོ་སྤྱི་བོར། མགྲིན་པར། སྙིང་ཁ་རྣམས་སུ་རིམ་བཞིན་
སྦྱར་ཏེ། སྐྱབས་ཡུལ་གྱི་སྐུ་གསུང་ཐུགས་གསུམ་ལ་ཕྱག་འཚལ་བས། བདག་
གཞན་སེམས་ཅན་ཐམས་ཅད་ལ་སྐུ་གསུང་ཐུགས་ཀྱི་བྱིན་རླབས་ཞུགས།
ལུས་ངག་ཡིད་གསུམ་གྱི་སྡིག་སྒྲིབ་དག འདོད་ཆགས་ཞེ་སྡང་གཏི་མུག་
གསུམ་སྦྱང་། ཁམས་གསུམ་འཁོར་བའི་སྡུག་བསྔལ་དང་བྲལ། མཐོང་སྒོམ་
མི་སློབ་ལམ་གསུམ་བགྲོད་པ་མཐར་ཕྱིན། སངས་རྒྱས་སྐུ་གསུམ་གྱི་གོ་
འཕང་མངོན་དུ་བྱེད་པར་མོས། ཡན་ལག་ལྔ་ས་ལ་གཏུག་པ་ན། སྐྱབས་ཡུལ་
གྱི་སྐུ་གསུང་ཐུགས་ཡོན་ཏན་ཕྲིན་ལས་དང་བཅས་པའི་བྱིན་རླབས་མ་ལུས་
པ་ཞུགས། སྒོ་གསུམ་ཆ་མཉམ་བག་ཆགས་དང་བཅས་པའི་སྡིག་སྒྲིབ་ཐམས་
ཅད་དག འདོད་ཆགས་ཞེ་སྡང་གཏི་མུག་ང་རྒྱལ་ཕྲག་དོག་སྟེ་ཉོན་མོངས་པ་
དུག་ལྔ་སྦྱང་། འགྲོ་བ་ལྔ་ཡི་གནས་རིས་ཀྱི་སྡུག་བསྔལ་མཐའ་དག་དང་བྲལ།
ཚོགས་ལམ། སྦྱོར་ལམ། མཐོང་ལམ། སྒོམ་ལམ། མི་སློབ་པའི་ལམ་སྟེ་ལམ་
ལྔའི་བགྲོད་པ་མཐར་ཕྱིན། སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་
ཀྱི་མངའ་བདག་སངས་རྒྱས་ཀྱི་གོ་འཕང་མངོན་དུ་བྱེད་པ་ལ་སོགས་པ་ཅི་

རིགས་པར་མོས་ཏེ། ལུས་ཀྱི་འབད་རྩོལ་དཀའ་ངལ་དོན་ཡོད་ངེས་ཅན་གྱི་
བརྐྱང་ཕྱག་གམ། རྒུར་ཕྱག་ཅི་ནུས་པར་འཚལ་ཞིང་། དེ་ལྟར་ཕྱག་དངོས་
གཙང་དག་པ་གཅིག་འཚལ་ན་རང་གི་འོག་ཏུ་ནོན་པའི་དབང་ཆེན་གསེར་གྱི་
ས་གཞི་ལ་ཐུག་གི་བར་དུ་ས་ཡི་རྡུལ་ཕྲན་གྱི་གྲངས་ཇི་ཙམ་ཡོད་པར་དེའི་
གྲངས་དང་མཉམ་པའི་འཁོར་ལོས་སྒྱུར་བའི་རྒྱལ་པོ་ལ་ཡོད་པའི་བསོད་
ནམས་ཀྱི་གྲངས་ཐོབ་པར་གསུངས་སོ། །དེ་ལྟར་ཡུལ་ཁྱད་པར་ཅན་གྱི་མདུན་
དུ་ཕྱག་འཚལ་བ་ལ་སོགས་པའི་སྨྱུང་གནས་ཀྱི་སྡོམ་པ་སྐྱེ་བ་ལ་རིང་བའི་སྦྱོར་
བ་ཡན་ལག་བདུན་གྱི་སྒོ་ནས་འགལ་རྐྱེན་སྡིག་སྒྲིབ་སྦྱོང་ཞིང་མཐུན་རྐྱེན་
ཚོགས་བསགས་པར་བྱས་ཏེ། ད་ནི་ཉེ་བར་སྦྱོར་བ་དཀོན་མཆོག་གསུམ་ལ་
སྐྱབས་སུ་འགྲོ་བ་ནི། དེ་ཡང་ཕྱི་པ་ནང་པ་སྐྱབས་འགྲོའི་ཁྱད། ཞེས་པ་ལྟར།
ཕྱི་ནང་གི་གྲུབ་མཐའི་ཁྱད་པར་འཇོག་བྱེད་ཀྱི་གཙོ་བོ་དང༌། ནང་པ་སངས་
རྒྱས་ཀྱི་ཐེག་པ་ཆེ་ཆུང་གི་སྡོམ་པ་ཐམས་ཅད་སྐྱེ་བའི་རྒྱུ་ནི། དཀོན་མཆོག་
གསུམ་ལ་སྐྱབས་སུ་འགྲོ་བ་ཁོ་ན་ཡིན་ཏེ། མཛོད་ལས། གཞན་ལ་བསྙེན་
གནས་ཡོད་མོད་ཀྱི། །སྐྱབས་སུ་མ་སོང་པ་ལ་མེད། །ཅེས་གསུངས་པ་ལྟར་
ཡིན་ལ། དེ་ལ་གང་ལ་སྐྱབས་སུ་འགྲོ་བའི་ཡུལ་ནི་གསུམ་ལས། དང་པོ་
སངས་རྒྱས་དཀོན་མཆོག་ནི། སངས་རྒྱས་སྐུ་གསུམ་གྱི་བདག་ཉིད་ཅན་ཞེས་
པ་སྟེ། སྐུ་གསུམ་ནི་ཆོས་སྐུ་ལོངས་སྐུ་སྤྲུལ་སྐུ་གསུམ་ཡིན་ལ། དེ་ཡང་ཆོས་
སྐུ་ནི། དང་པོ་བསམ་པ་བྱང་ཆུབ་མཆོག་ཏུ་ཐུགས་བསྐྱེད་དེ། བར་དུ་བསོད་
ནམས་དང་ཡེ་ཤེས་ཀྱི་ཚོགས་གཉིས་ལ་ཡང་ཡང་གོམས་པར་བྱས་པས་ལམ་
ལྔའམ། ས་བཅུ་རིམ་གྱིས་བགྲོད་ནས་མཐར་སྤང་བྱ་སྒྲིབ་གཉིས་ཀྱི་ཕྲ་

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད།
བའི་བག་ཆགས་ཡང་དྲུངས་ནས་བཅོམ་སྟེ་མངོན་པར་རྫོགས་པར་སངས་
རྒྱས་པ་ན། སེམས་ཀྱི་ཆོས་ཉིད་དེ་བཞིན་ཉིད་རང་བཞིན་གྱིས་ཡེ་ནས་རྣམ་
པར་དག་པ་ལ། སྤང་བྱ་གློ་བུར་ལ་འཕྲལ་གྱི་དྲི་མས་ཀྱང་རྣམ་པར་དག་
པའི་དག་པ་གཉིས་ལྡན་གྱི་རང་བཞིན་གང་ཞིག་ཟག་པ་མེད་པའི་ཆོས་
སྟོབས་བཅུ། མི་འཇིགས་པ་བཞི། སངས་རྒྱས་ཀྱི་ཆོས་མ་འདྲེས་པ་བཅོ་
བརྒྱད་དེ་བྲལ་འབྲས་ཀྱི་ཡོན་ཏན་སུམ་ཅུ་རྩ་གཉིས་དང་ངོ་བོ་ཐ་མི་དད་ཅིང་
དབྱིངས་དང་རིག་པ་རོ་གཅིག་ཏུ་གྱུར་ཏེ་དབྱེ་བ་གཏན་ནས་མེད་པ་གསལ་
སྟོང་བརྗོད་བྲལ་གྱི་གནས་ལུགས་མངོན་སུམ་དུ་གྱུར་པའི་རང་བཞིན་གདུལ་
བྱ་ལ་ཆོས་འཁོར་བསྐོར་བའི་བདག་རྐྱེན་དུ་གྱུར་པ་དེ་ལ། ཆོས་ཀྱི་སྐུའམ།
ངོ་བོ་ཉིད་ཀྱི་སྐུ་ཞེས་བརྗོད་པ་ཡིན་ཏེ། དེ་ཡང་མངོན་རྟོགས་རྒྱན་ལས། ཐུབ་
པའི་ངོ་བོ་ཉིད་སྐུ་ནི། །ཟག་པ་མེད་པའི་ཆོས་གང་དག །ཐོབ་གྱུར་རྣམ་ཀུན་
རྣམ་དག་པ། །དེ་དག་རང་བཞིན་མཚན་ཉིད་ཅན། །ཞེས་གསུངས་པ་ལྟར་
ཡིན་ཞིང་། ལོངས་སྤྱོད་རྫོགས་པའི་སྐུ་ནི། དེ་ལྟ་བུའི་ཆོས་ཀྱི་སྐུ་མངོན་དུ་བྱ་
བའི་རྟེན། གནས་འོག་མིན་གྱི་ཞིང་ན་བཞུགས་པ། ཡེ་ཤེས་ཀྱི་རང་བཞིན་
ཅན་གྱི་སྐུ་མཚན་བཟང་སོ་གཉིས་དང་དཔེ་བྱད་བརྒྱད་ཅུའི་མཛེས་པ།
འཁོར་ས་བཅུ་པ་ཐོབ་པའི་བྱང་སེམས་ཀྱིས་བསྐོར་བ། ཆོས་ཐེག་པ་ཆེན་པོའི་
ཟབ་པ་དང་རྒྱ་ཆེ་བའི་ཆོས་ཀྱི་འཁོར་ལོ། དུས་རྟག་ཁྱབ་རྒྱུན་ཆད་མེད་པའི་
ཚུལ་གྱིས་བསྐོར་བར་མཛད་པ། དེ་ལྟ་བུའི་ངེས་པ་ལྔ་ལྡན་གྱི་བདག་ཉིད་
གདུལ་བྱ་དག་པའི་གཞན་སྣང་གཙོ་བོར་གྱུར་པའི་གཟུགས་ཀྱི་སྐུ་དེ་ཉིད་
ཡིན་ཏེ། དེ་ཡང་རྒྱན་ལས། མཚན་ནི་སུམ་བཅུ་རྩ་གཉིས་དང༌། །དཔེ་བྱད་

བརྒྱད་ཅུའི་བདག་ཉིད་ཅན། །ཐེག་ཆེན་ཉེ་བར་ལོངས་སྤྱོད་ཕྱིར། །ཐུབ་པའི་
ལོངས་སྤྱོད་རྫོགས་སྐུར་བཞེད། །ཅེས་གསུངས་པ་ལྟར་ཡིན་ལ། །སྤྲུལ་པའི་
སྐུ་ནི། དེ་ལྟ་བུའི་ཆོས་སྐུ་ལོངས་སྐུ་དེ་གཉིས་ཀྱི་བདག་རྐྱེན་ལ་བརྟེན་ནས།
ཡོངས་སུ་དག་མ་དག་པའི་འཇིག་རྟེན་གྱི་ཁམས་མཐའ་ཡས་པ་རྣམས་སུ།
ཐེག་པ་གསུམ་གྱི་རིགས་ཅན་སོགས་ཀྱི་གདུལ་བྱ་མཆོག་དམན་བར་མ་སྣ་
ཚོགས་པ་རྣམས་ལ། དྲང་དོན་དང་ངེས་དོན་གྱི་ཆོས་ཀྱི་ཕུང་པོ་ཚད་མེད་པ་
ཞིག་སོ་སོའི་ཁམས་དང་དབང་པོ་བག་ལ་ཉལ་དང་མཐུན་པའི་གཉེན་པོར་
བསྟན་པ་སོགས་ཀྱིས་འགྲོ་བའི་དོན་མཛད་པ་པོ་སྟེ། དེ་ལ་མཛད་པ་བཅུ་
གཉིས་སྟོན་པར་མཛད་པ་པོ། མཆོག་གི་སྤྲུལ་པའི་སྐུ་ཤཱཀྱ་ཐུབ་པ་ལ་སོགས་
པས་མཚོན་ཏེ། གཞན་ཡང་སྐྱེ་བ་སྤྲུལ་པའི་སྐུ། བཟོ་སྤྲུལ་པའི་སྐུ། སྣ་ཚོགས་
སྤྲུལ་པའི་སྐུ་རྣམས་ཅི་རིགས་པའི་སྒོ་ནས་གདུལ་བྱ་གང་ལ་གང་གིས་འདུལ་
བར་འོས་པའི་ཕྲིན་ལས་ཀྱི་འཇུག་པ་བསམ་གྱིས་མི་ཁྱབ་པ་ཞིག་སྲིད་པ་
འཁོར་བ་ཇི་སྲིད་གནས་ཀྱི་བར་དུ་སྟོན་པར་མཛད་པའི་སྐུ་དེ་ཉིད་ཡིན་ཏེ། དེ་
ཡང་རྒྱན་ལས། གང་གི་སྲིད་པ་ཇི་སྲིད་བར། །འགྲོ་ལ་ཕན་པ་སྣ་ཚོགས་དག །
མཉམ་དུ་མཛད་པའི་སྐུ་དེ་ནི། །ཐུབ་པའི་སྤྲུལ་སྐུ་རྒྱུན་མི་ཆད། །ཅེས་
གསུངས་པ་ལྟར་ཡིན་ནོ། །གཉིས་པ་ཆོས་དཀོན་མཆོག་ནི། ཆོས་ཐེག་པ་ཆེན་
པོའི་ལུང་དང་རྟོགས་པ་ཞེས་པ་སྟེ། དེ་ཡང་ལུང་གི་ཆོས་ནི་ཐེག་པ་ཆེན་པོའི་
ཤིན་ཏུ་རྒྱས་པའི་སྡེ་སྣོད་ལ་སོགས་པ། སྟོན་པ་སངས་རྒྱས་ཀྱི་རྣམ་མཁྱེན་གྱི་
ཡེ་ཤེས་ཀྱི་བདག་རྐྱེན་ལ་བརྟེན་ནས་བྱུང་བའི་གདུལ་བྱ་ཐེག་ཆེན་གྱི་རིགས་
ཅན་རྣམས་ཀྱི་སེམས་རྣམ་པར་རིག་པའི་ངོར་མིང་ཚིག་ཡི་གེའི་རྣམ་པ་ཅན་དུ་

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད།
ཤར་བ་དེ་ཉིད་ཡིན་ཅིང་། དེའི་རྟེན་རྗེས་མཐུན་པ་ནི་གསུང་རྟེན་གླེགས་བམ་
ཡི་གེའི་གཟུགས་སུ་ཡོད་པ་རྣམས་ཀྱང་ཡིན་ནོ། །རྟོགས་པའི་ཆོས་ནི། མགོན་
པོ་བྱམས་པས། གང་ཞིག་གང་གི་ཆགས་བྲལ་བ། །བདེན་གཉིས་མཚན་
གཉིས་ཅན་དེ་ཆོས། །ཞེས་གསུངས་པ་ལྟར། གང་ཞིག་ཆགས་པ་དང་བྲལ་
བ་ནི། སྤང་བྱ་མཐོང་སྤང་དང་སྒོམ་སྤང་སོགས་སྒྲིབ་གཉིས་ཀྱི་དྲི་མ་དང་ཅི་
རིགས་པར་བྲལ་བའི་འགོག་པའི་བདེན་པ་ཆོས་ཉིད་དེ་བཞིན་ཉིད་དེ། དེ་
ཉིད་མཐར་ཐུག་པར་ཆོས་ཀྱི་སྐུ་ཡང་ཡིན་ཞིང་། གང་གིས་ཆགས་པ་དང་
བྲལ་བར་བྱེད་པ་ནི། དེ་དག་སྤང་བར་བྱེད་པའི་གཉེན་པོ་མཐོང་ལམ། སྒོམ་
ལམ། མི་སློབ་པའི་ལམ་སྟེ། ལམ་གྱི་བདེན་པ་འཁོར་ཚོགས་ལམ་སྦྱོར་ལམ་
གཉིས་དང་བཅས་པའི་རང་བཞིན་ཏེ། དེ་མཐར་ཐུག་པར་ཟད་པ་དང་མི་སྐྱེ་
བར་ཤེས་པའི་ཡེ་ཤེས་སམ། རྣམ་པ་ཐམས་ཅད་མཁྱེན་པའི་ཡེ་ཤེས་ཀྱང་
ཡིན་ལ། དེ་ལྟར་ན་ལུང་གི་ཆོས་ཐེག་པ་ཆེན་པོའི་གསུང་རབ་སྡེ་སྣོད་གསུམ་
དང༌། རྟོགས་པའི་ཆོས་ཐེག་པ་ཆེན་པོའི་འགོག་བདེན་དང་ལམ་བདེན་
བཅས་ཡིན་པ་སྟེ། དབྱིག་གཉེན་གྱིས། སྟོན་པའི་དམ་ཆོས་རྣམ་གཉིས་ཏེ། །
ལུང་དང་རྟོགས་པའི་བདག་ཉིད་ཅན། །ཞེས་གསུངས་པ་ལྟར་ཡིན་ནོ། །
གསུམ་པ་དགེ་འདུན་དཀོན་མཆོག་ནི། དགེ་འདུན་བྱང་སེམས་ཕྱིར་མི་ལྡོག་
པ་རྣམས་ཡིན་ལ་ཞེས་པ་སྟེ། དེ་ཡང་ཐེག་པ་ཆེན་པོའི་དགེ་འདུན་དཀོན་
མཆོག་སྤྱིར་བཏང་བ་ནི། ཀུན་རྫོབ་བྱང་ཆུབ་སེམས་བསྐྱེད་མཚན་ཉིད་པ་ཆོ་
གའི་སྒོ་ནས་བསྐྱེད་དེ་ཐོབ་པའི་ལས་དང་པོ་པའི་བྱང་སེམས་ཚོགས་ལམ་ལ་
དང་པོར་ཞུགས་པ་ནས་བཟུང་སྟེ། སྦྱོར་བའི་ལམ་དང་། མཐོང་ལམ་ས་དང་

པོ་དང་། སྒོམ་ལམ་ས་གཉིས་པ་ནས་ས་བཅུ་པའི་བར་ཅི་རིགས་པ་ལ་གནས་
པའི་སྐྱེ་འཕགས་ཀྱི་བྱང་སེམས་ཐམས་ཅད་ཡིན་ཅིང་། དེ་དག་ལས་ཀྱང་གཙོ་
བོ་ནི་ཆོས་དང་གང་ཟག་གི་བདག་མེད་གཉིས་པོ་མངོན་སུམ་དུ་རྟོགས་པ་
འཕགས་པའི་གང་ཟག་ས་དང་པོ་ཡན་ཆད་ལ་གནས་པ་རྣམས་དང༌། ཁྱོད་
པར་དུའང་། ཤེས་བྱ་ཇི་སྙེད་རིག་པ། ཆོས་ཉིད་ཇི་ལྟ་བ་རིག་པ། སོ་སོར་
རང་རིག་པ་སྟེ་རིག་པའི་ཡོན་ཏན་དང༌། ཉོན་སྒྲིབ་དང༌། ཤེས་སྒྲིབ་དང༌།
སྙོམས་འཇུག་གི་སྒྲིབ་པ་རྣམས་ལས་ཅི་རིགས་པར་གྲོལ་བའི་ཡོན་ཏན་ལྡན་
ཅིང་། རྗེས་ཐོབ་ཀྱི་གནས་སྐབས་སུའང་མཚན་འཛིན་གྱི་དྲི་མའི་བག་ཆགས་
ཀྱིས་བསླད་དེ་མཚན་བཅས་ཀྱི་རྟོག་པའི་སྟེང་དུ་སླར་ཕྱིར་ལྡོག་པར་མི་འགྱུར་
བ། ས་བརྒྱད་པ་ཡན་ཆད་ཐོབ་པའི་བྱང་སེམས་འཕགས་པ་རྣམས་ཏེ། དེ་
ཡང་མགོན་པོ་བྱམས་པས། རྒྱུད་བླ་མར། དགེ་འདུན་དཀོན་མཆོག་གི་
སྐབས་སུ། ཇི་ལྟ་ཇི་སྙེད་ནང་གི་ནི། །ཡེ་ཤེས་གཟིགས་པ་དག་པའི་ཕྱིར། །
བློ་ལྡན་ཕྱིར་མི་ལྡོག་པའི་ཚོགས། །བླ་མེད་ཡོན་ཏན་དང་ལྡན་ཉིད། །ཅེས་
གསུངས་པ་ལྟར་ཡིན་ནོ། །དེ་ལྟ་བུའི་སྐྱབས་ཡུལ་དཀོན་མཆོག་གསུམ་པོ་དེ་
ལ་སྐྱབས་སུ་འགྲོ་བ་ལ་དོན་རྣམ་པ་བཞི་ལས་དང་པོ། སྐྱབས་སུ་འགྲོ་བའི་
ཚུལ་ལ། འབྲས་བུའི་སྐྱབས་འགྲོ་དང༌། རྒྱུ་ཡི་སྐྱབས་འགྲོ་གཉིས་ལས།
འབྲས་བུའི་སྐྱབས་འགྲོ་ནི། སེམས་ཅན་ཐམས་ཅད་ཀྱི་ཆེད་དུ་མཐར་ཐུག་གི་
འབྲས་བུ་སངས་རྒྱས་སྐུ་གསུམ་གྱི་བདག་ཉིད་དེ། རང་རྒྱུད་ན་མ་འོངས་པའི་
དུས་སུ་ཐོབ་པ་དོན་དུ་གཉེར་བའི་བསམ་པ་ཀུན་སློང་ཤུགས་དྲག་པོའི་སྒོ་
ནས་སྐྱབས་འགྲོ་བྱེད་པ་དེ་ཉིད་ཡིན་ལ། རྒྱུ་ཡི་སྐྱབས་འགྲོ་ནི་མཐར་ཐུག་གི་

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད།
འབྲས་བུ་སངས་རྒྱས་ཀྱི་གོ་འཕང་དེ་རང་རྒྱུད་ལ་ཐོབ་པའི་ཕྱིར། ད་ལྟ་དཀོན་
མཆོག་གསུམ་གཞན་རྒྱུད་དུ་བྱོན་ཟིན་པའི་སངས་རྒྱས་ཤཱཀྱ་ཐུབ་པ་ལྟ་བུ་ལ།
སངས་རྒྱས་ཐོབ་བྱེད་ཀྱི་ལམ་སྟོན་པ་པོའི་ལམ་མཁན། དེས་གསུངས་པའི་
ལུང་རྟོགས་ཀྱིས་བསྡུས་པའི་ཆོས་ལ་བསྒྲུབ་པར་བྱ་བའི་ལམ་དངོས། ཆོས་དེ་
ཉམས་ལེན་གྱིས་བསྒྲུབ་པར་མཛད་པའི་གཞན་ཐེག་པ་ཆེན་པོའི་དགེ་འདུན་
ཐམས་ཅད། རང་གི་སངས་རྒྱས་ཐོབ་པའི་ལམ་སྒྲུབ་པར་བྱེད་པའི་ཟླ་བོའམ་
གྲོགས་པོ་ཉིད་དུ་བཟུང་སྟེ། དེ་ལྟར་ན་སྟོན་པ་ལམ་གྲོགས་ཀྱི་ཚུལ་གྱིས་
སྐྱབས་སུ་འགྲོ་བ་ཡིན་ནོ། །གཉིས་པ་སྐྱབས་སུ་འགྲོ་བའི་དུས་ནི། སྨྱུང་
གནས་སྲུང་བའི་ཚེ་ཁོ་ནའམ། ཟླ་བ་ཁ་ཤས་སམ། ལོ་རེ་ཟུང་ཙམ་མམ།
ལུས་དང་སྲོག་ཇི་སྲིད་འཚོ་བའི་བར་ཏེ། འཆི་མ་སོང་གི་བར་ཚུན་ཆད་ཙམ་ལ་
སྐྱབས་སུ་འགྲོ་བ་མ་ཡིན་གྱི། དུས་ད་ལྟ་ནས་སམ་དེ་རིང་ཉིད་ནས་བཟུང་སྟེ་
བྱང་ཆུབ་སྙིང་པོའི་བར་དུ་ཞེས་གསུངས་དོན། རང་ཉིད་ནམ་ཞིག་སྐྱབས་
གནས་ཀྱི་ངོ་བོ་དོན་གཉིས་མཐར་ཕྱིན་པའི་སངས་རྒྱས་ཀྱི་གོ་འཕང་དམ་པ་
ཐོབ་སྟེ། སྐྱབས་འགྲོ་བྱེད་མི་དགོས་པ་ཞིག་མ་གྱུར་གྱི་བར་དུ་སྐྱབས་སུ་འགྲོ་
ཞེས་པའི་དོན་ཡིན་ནོ། །གསུམ་པ་སྐྱབས་སུ་འགྲོ་བའི་རྒྱུ་ཀུན་སློང་ནི། གནས་
སྐབས་སུ་རང་ཉིད་ནད་དང་གདོན་བགེགས་ལ་སོགས་པའི་འཇིགས་པ་ཙམ་
ལས་སྐྱོབས་པའི་འཇིགས་སྐྱོབས་ཀྱི་བསམ་པ་ལྟ་བུའམ། སྐྱེ་བ་ཕྱི་མ་སོགས་
ལ་མཐོ་རིས་ལྷ་དང་མི་ཡི་ཟག་བཅས་ཀྱི་བདེ་བ་ཙམ་ལ་རེ་བའི་ལེགས་སྨོན་
གྱི་བསམ་པའམ། རང་ཉིད་གཅིག་པུ་འཁོར་བའི་སྡུག་བསྔལ་དང་བྲལ་ཏེ་
ཐར་པ་ཐོབ་པར་འདོད་པའི་ངེས་འབྱུང་གི་བསམ་པ་ཙམ་ཡང་གཏན་ནས་

མིན་པར། ཕ་མར་གྱུར་པའི་སེམས་ཅན་ཐམས་ཅད་འཁོར་བའི་སྡུག་བསྔལ་
སྤྱི་དང་བྱེ་བྲག་གིས་མནར་བ་ལ་དམིགས་ཏེ། སྡུག་བསྔལ་དེ་རྣམས་དང་
བྲལ་བར་འདོད་པའི་སྙིང་རྗེ་ཆེན་པོ་ཚད་མེད་པས་ཀུན་ནས་བསླངས་ཏེ།
སྐྱབས་སུ་འགྲོ་བ་ནི་ཐེག་ཆེན་གྱི་སྐྱབས་འགྲོ་ལ་མེད་དུ་མི་རུང་བའི་རྒྱུ་ཀུན་
སློང་ཡིན་ནོ། །བཞི་པ་སྐྱབས་སུ་འགྲོ་བའི་ངོ་བོ་ནི། འཇིགས་ཤིང་སྐྲག་པའི་
སྒོ་ནས་ཡ་ང་བའམ། སྡུག་བསྔལ་གྱིས་ཉམ་ཐག་པའི་དུས་སུ་དཔུང་གཉེན་
དུ་འཛིན་པའམ། རྒུད་པ་དེ་དང་དེ་ལས་སྐྱོབས་པའི་རེ་བ་འཆའ་བས་ན་
སྐྱབས་འགྲོ་སྟེ། དེ་ཡང་ཕ་མ་སེམས་ཅན་ཐམས་ཅད་འཁོར་བའི་སྡུག་བསྔལ་
མཐའ་དག་ལས་བསྒྲལ་བའི་ནུས་པ་ད་ལྟ་བདག་ལ་མེད་པས་དེས་ན་དང་པོ་
རང་ཉིད་སངས་རྒྱས་ཀྱི་གོ་འཕང་ཐོབ་དགོས་ཤིང་། དེ་མྱུར་དུ་ཐོབ་པ་ནི་
སྐྱབས་གནས་དཀོན་མཆོག་གསུམ་ཁོ་ན་ལ་རག་ལས་པས། དེས་ན་བདག་
གི་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་དཀོན་མཆོག་
གསུམ་མཁྱེན་སྙམ་པའི་མཆོག་གསུམ་ལ་དད་པ་དྲག་པོ་དང་སེམས་ཅན་ལ་
སྙིང་རྗེ་བཟོད་གླགས་མེད་པ་དང་བྱང་ཆུབ་ཐོབ་འདོད་ཀྱི་འདུན་པ་སྐོམ་པ་ཆུ་
འདོད་ལྟ་བུའི་སྒོ་ནས་སྐྱབས་འགྲོ་བྱེད་དགོས་པ་ཡིན་ནོ། །དེ་ལྟ་བུའི་སྒོ་ནས་
སྐྱབས་སུ་འགྲོ་བར་བྱེད་པ་ལ། རང་གི་མདུན་དུ་སྐུ་གསུང་ཐུགས་ཀྱི་རྟེན་
གང་ཡོད་པ་དེ་རྣམས་དཀོན་མཆོག་གསུམ་དང་ངོ་བོ་དབྱེར་མེད་པ་ཉིད་དུ་
མོས་ཤིང་། ཁྱད་པར་དུ་དེ་སྔར་རང་རང་གིས་དད་འདུན་གང་ཆེ་ཞིང་གསང་
སྔགས་ཀྱི་དབང་བསྐུར་དང་བྱིན་རླབས་ཆོས་འབྲེལ་ཐོབ་པའི་རྩ་བའི་བླ་མ་
རྣམས་དང༌། ད་ལྟ་སྨྱུང་གནས་ཀྱི་སྡོམ་པ་སྦྱིན་མཁན་གྱི་སློབ་དཔོན་དང་

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད། །
བཅས་པའི་བླ་མ་དམ་པའི་ཐུགས་སངས་རྒྱས། གསུང་དམ་ཆོས། སྐུ་དགེ་
འདུན་ཏེ། སྐྱབས་གནས་དཀོན་མཆོག་ཀུན་འདུས་ཀྱི་ངོ་བོ་ཡིན་པར་ཞེ་ཐག་
པ་ནས་ཤེས་པ་དང༌། གཞན་ཡང་། གང་ཞིག་ཐུབ་པ་ཡིད་བྱེད་པ། །དེ་ཡི་
མདུན་ན་ཉེ་བར་བཞུགས། །ཞེས་པ་ལྟར། ཕྱོགས་བཅུའི་སངས་རྒྱས་བྱང་
སེམས་ཐམས་ཅད་དམུས་ལོང་གི་དྲུང་དུ་མིག་ལྡན་གྱི་སྐྱེས་བུ་ལྟར་དུས་རྟག་
པར་བཞུགས་པ་ཡིན་ཀྱང་། སླར་ཡང་རང་ཉིད་ཀྱི་དད་གུས་གདུང་ཤུགས་
དྲག་པོའི་སྒོ་ནས་ཐུགས་རྒྱུད་བསྐུལ་ཏེ་མཁྱེན་པར་གསོལ་བ་ལ། ཤར་ལ་
སོགས་པའི་ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་
དཔའ་ཐམས་ཅད་བདག་ལ་དགོངས་སུ་གསོལ། སློབ་དཔོན་བདག་ལ་
དགོངས་སུ་གསོལ་ཞེས་བརྗོད་པ་དང༌། རང་གི་ཕ་མ་སེམས་ཅན་ཐམས་ཅད་
བྱང་ཆུབ་ཐོབ་པའི་ཆེད་དུ་སྐྱབས་འགྲོ་དང༌། སྨྱུང་གནས་ཀྱི་སྡོམ་པ་ལེན་པ་
ལ། དེ་ཐམས་ཅད་ཀྱི་མཁྱེན་པའི་ཡེ་ཤེས་ཀྱི་སྤྱན་གྱིས་གཟིགས། སྙན་གྱི་
དབང་པོས་གསན། བརྩེ་བའི་ཐུགས་རྗེས་དགོངས། དགྱེས་པའི་ཞལ་རས་
འཛུམ་བཞིན་དུ་དངོས་སུ་མདུན་གྱི་ནམ་མཁར་སྤྲིན་ཚོགས་འཁྲིགས་པ་
བཞིན་དུ་བཞུགས་ཡོད་པར་མངོན་སུམ་ལྟ་བུ་ཉིད་དུ་མོས་པར་བྱས་ཏེ།
བསམ་པ་དེ་ལྟ་བུའི་སྒོ་ནས་རང་རང་གི་མིང་འདི་ཞེས་བགྱི་བ་ཞེས། རང་རང་
གི་མིང་གང་ཡིན་སྨོས་ཏེ། དུས་འདི་ནས་སམ། དེ་རིང་ད་ལྟ་ཉིད་ནས་བཟུང་
སྟེ། བྱང་ཆུབ་སྙིང་པོར་མཆིས་ཀྱི་བར། །སངས་རྒྱས་རྣམས་ལ་སྐྱབས་སུ་
མཆི། །ཆོས་དང་བྱང་ཆུབ་སེམས་དཔའ་ཡི། །ཚོགས་ལའང་དེ་བཞིན་སྐྱབས་
སུ་མཆི། །ཞེས་པ་ལན་གསུམ་གྱི་བར་དུ་བཟླས་ཏེ། རྗེས་ཟློས་གསུམ་པའི་ཚེ་

ཐོབ་ཤེས་བསྐྱེད་དུ་གཞུག ཅེས་འབྱུང་བའི་དོན། རྗེས་ཟློས་གསུམ་པ་རྫོགས་
པ་དང་མཉམ་པའི་དེ་མ་ཐག་ཏུ་སྐྱབས་འགྲོའི་སྡོམ་པ་དེ་སྔར་མ་ཐོབ་པ་ཡིན་
ན་གསར་དུ་དངོས་སུ་ཐོབ་པའམ། དེ་སྔར་སྐྱབས་འགྲོའི་སྡོམ་པ་ཐོབ་མྱོང་
བར་མཉམ་པ་ཡོད་ན་སྔར་གྱི་སྐྱབས་འགྲོའི་སྡོམ་པ་དེ་ལ་ཡོན་ཏན་ཁྱད་པར་
ཅན་ཁ་གསོ་བའི་ཚུལ་གྱིས་ཐོབ་པ་ཡིན་པས། དེ་ལྟར་ན་སྐྱབས་འགྲོའི་སྡོམ་
པ་རྣམ་པར་དག་པ་ཞིག་ཐོབ་བྱུང་སྙམ་པའི་ཐོབ་ཤེས་ཀྱི་དགའ་བ་ཁྱད་པར་
ཅན་ཞིག་བསྐྱེད་པར་བྱའོ། །དེས་སྐྱབས་འགྲོའི་སྡོམ་པ་ཐེག་པ་ཆེན་པོའི་
ལུགས་ལྟར་དུ་ཐོབ་པ་ཡིན་ཞིང་། དེ་ཡང་དངོས་གཞི་སྨྱུང་གནས་ཀྱི་སྡོམ་པ་ནི་
ཉིན་ཞག་གི་མཐའ་ཅན་ཡིན་པས་སང་གི་ནམ་ལངས་པའི་དུས་སུ་བཏང་བར་
འགྱུར་བ་ཡིན་ཀྱང་འདིར་བླངས་པའི་སྐྱབས་འགྲོའི་སྡོམ་པ་ནི་གཏོང་བྱེད་ཀྱི་
རྒྱུ་མ་བྱུང་ན་ཇི་སྲིད་སངས་རྒྱས་མ་ཐོབ་ཀྱི་བར་དུ་གནས་པ་ཡིན་ལ། དེ་ལྟར་
ཤེས་པའི་སྒོ་ནས་ད་ཕྱིན་ཆད་སྐྱབས་འགྲོའི་སྡོམ་པ་ཐོབ་ཟིན་པ་དེ་མི་ཉམས་
པ་གོང་ནས་གོང་དུ་འཕེལ་ཞིང་ཡོན་ཏན་རྒྱས་པར་འགྱུར་བའི་ཆེད་དུ་བསྲུང་
བྱའམ། བསླབ་བྱ་ནི། སློབ་དཔོན་ཐོགས་མེད་ཀྱིས། སངས་རྒྱས་ལ་ནི་སྐྱབས་
སོང་ན། །ནམ་དུའང་ལྷ་ནི་གཞན་དག་ལ། །སྐྱབས་སུ་འགྲོ་བར་མི་བྱའོ། །
དམ་པའི་ཆོས་ལ་སྐྱབས་སོང་བས། །འཚེ་ཞིང་གསོད་པའི་སེམས་དང་བྲལ། །
དགེ་འདུན་ལ་ནི་སྐྱབས་སོང་བས། །མུ་སྟེགས་ཅན་ལ་ཕྱག་མི་བྱ། །ཞེས་
གསུངས་པ་ལྟར། ཐུན་མོང་དང་ཐུན་མོང་མིན་པ་ཅི་རིགས་པའི་དབང་དུ་
བྱས་པ་ལ། ད་ཕྱིན་ཆད་སངས་རྒྱས་དཀོན་མཆོག་གི་བསླབ་བྱ་དང་འགལ་
བར་འགྱུར་བའི་སངས་རྒྱས་ལ་སེམས་ཀྱིས་མ་དད་པའི་སྒོ་ནས་སྐུ་གཟུགས་

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད།
ཀྱི་རྟེན་གྱི་རྣམ་པ་གྲུབ་ཙམ་ཡན་ཆོད་སོགས་སྐུ་གསུང་ཐུགས་ཀྱི་རྟེན་ལ་ལུས་
ཀྱིས་འཇིག་པ། ངག་གི་འཕྱ་སྨོད་སོགས་མ་གུས་པར་བྱེད་པ་དང༌། འཇིག་
རྟེན་པའི་ལྷ་གཞན་ཚངས་པ་དང༌། ཁྱབ་འཇུག དབང་ཕྱུག་སོགས་དང༌། རི་
བྲག་ཤིང་ཆུ་སོགས་ལ་གནས་པའི་ཡུལ་ལྷ་སོགས་ཀྱི་རིགས་དང་། གཞན་
ཡང་གནས་སྐབས་རང་གི་སྲུང་མར་བརྟེན་ཀྱང་མཐར་རང་གཤེད་དུ་འོངས་
ངེས་ཅན་གྱི། བཙན་དང༌། རྒྱལ་འགོང་ཐེའུ་རང༌། འདྲེ་སྲིན་སོགས་ལ་
སྐྱབས་འཚོལ་ན། སངས་རྒྱས་དཀོན་མཆོག་གི་བསླབ་སྡོམ་དང་བྲལ་བར་
ངེས་པས་ཞེ་ཐག་པ་ནས་སྤོང་དགོས་ཤིང་། ཆོས་དཀོན་མཆོག་གི་བསླབ་བྱ་
དང་འགལ་བར་འགྱུར་བའི་དམ་པའི་ཆོས་ལ་ཡིད་ཆེས་ཀྱིས་མ་དད་པ་དང་
ལྟ་བ་ངན་པ་བཟུང་བ་སོགས་ཀྱི་སྒོ་ནས་གསུང་རབ་ཀྱི་རྟེན་ཡིག་འབྲུ་གཅིག་
ཙམ་ཡན་ཆད་སོགས་ལ། ལུས་ཀྱིས་འཇིག་པའམ། འགོམ་ཡུག མི་གཙང་
བས་བསླད་པ། ངག་གི་འཁྱལ་ཞིང་སྤྱོད་པ། ཕྱིན་ཅི་ལོག་ཏུ་ཀློག་པ་སོགས་
བྱེད་པ་དང༌། གནོད་སེམས་དང་རྣམ་པར་འཚེ་བའི་བསམ་པས་ཀུན་ནས་
བསླངས་ཏེ། ཤིག་སྲོ་དང་གྲོག་སྦུར་ཡན་ཆད་ཀྱི་སེམས་ཅན་ཆེ་ཕྲ་མཆོག་
དམན་ཐམས་ཅད་ལ་ལུས་ངག་གིས་རྣམ་པར་འཚེ་ཞིང་། ཐོ་འཚམ་པ་དང་།
སྲོག་གཅོད་པ་ལ་སོགས་པ་མདོར་ན་གནོད་པའི་བསམ་སྦྱོར་ཐམས་ཅད་
གཏན་ནས་སྤོང་དགོས་པ་དང༌། དགེ་འདུན་དཀོན་མཆོག་གི་བསླབ་བྱ་དང་
འགལ་བར་འགྱུར་བའི་ཞེ་ངན་པའི་བསམ་པ་སོགས་ཀྱིས་དགེ་འདུན་ལ་མ་
དད་པ་དང་། ལུས་ཀྱི་སྒོ་ནས་རབ་ཏུ་བྱུང་བ་དགེ་ཚུལ་སློང་ངམ། ཁྱིམ་པ་
ཡིན་ཀྱང་ཐེག་པ་ཆེན་པོའི་སེམས་བསྐྱེད་ཀྱི་སྡོམ་ལྡན་ནམ། སྨྱུང་གནས་

སོགས་ཀྱི་སྡོམ་ལྡན། གསང་སྔགས་ཀྱི་སྡོམ་ལྡན་རྣམས་ལ་བརྡུང་བརྡེག
གསོད་བཅོམ་སོགས་བྱེད་པ་དང་། དགེ་འདུན་གྱི་ན་བཟའི་ཚལ་བུ་ཙམ་མམ།
དགེ་འདུན་གྱི་ལྷམ་སྒྲོག་སྐེ་རགས་སོགས་ཀྱི་ཉག་མ་ཙམ་ལའང་བརྫི་ཡབ་
འགོམ་པ་སོགས་བྱེད་པ་དང་། ངག་གི་སྒོ་ནས་གཤེ་སྐུར། འཕྱ་སྨོད་མིང་ངན་
འདོགས་པ་སོགས་དང༌། ཕྱི་པ་མུ་སྟེགས་པའི་གྲུབ་མཐའ་འཛིན་པའམ།
ཆོས་འདི་པ་ལས་ཕྱི་རོལ་དུ་གྱུར་པའི་ལྟ་བ་དང༌། སྤྱོད་པ་ཕྱིན་ཅི་ལོག་ཏུ་
གནས་པའི་གང་ཟག་གཞན་ལ་འདི་སྐྱེས་བུ་དམ་པ་ཡིན་ནོ་སྙམ་པའི་བློས་
ཕྱག་བྱེད་པ་ལ་སོགས་པ་ཐམས་ཅད་སྤོང་དགོས་པ་དང༌། རང་ཉིད་གཞན་
དོན་དུ་སངས་རྒྱས་ཐོབ་བྱེད་ཀྱི་ལམ་སྟོན་པ་པོ་ནི་སངས་རྒྱས་བཅོམ་ལྡན་
འདས་ཁོ་ན་བསྒྲུབ་པར་བྱ་བའི་ལམ་ནི་དེ་ཡིས་གསུངས་པའི་ཐེག་པ་ཆེན་
པོའི་དམ་པའི་ཆོས་ཁོ་ན་ལམ་སྒྲུབ་པའི་གྲོགས་ནི་ཐེག་པ་ཆེན་པོའི་འཕགས་
པའི་དགེ་འདུན་ཁོ་ནར་ཡིན་ནོ་སྙམ་དུ་བཟུང་སྟེ། དཀོན་མཆོག་གསུམ་ལ་
ཤིན་ཏུ་དང་བའི་དད་པ་དྲག་པོ་དང་ལྡན་པའི་སྒོ་ནས། ནངས་ནུབ་སོགས་
དུས་རྒྱུན་མར་དཀོན་མཆོག་ལ་སྐྱབས་འགྲོ་ལན་གྲངས་ཡང་ཡང་བྱེད་པ་དང༌།
སྐབས་དང་སྐབས་སུ་དཀོན་མཆོག་ལ་ཕྱུག་འཚལ་བ་དང་། བསྐོར་བ་བྱེད་པ་
དང༌། ཉ་སྟོང་ཚེས་བརྒྱད་སོགས་ཀྱི་དུས་བཟང་གི་སྐབས་སམ། ཡང་ན་ཉིན་
རེ་བཞིན་ཅི་འབྱོར་བའི་མཆོད་པ་དངོས་གཙང་དག་པར་འབུལ་བ་དང༌། ཐ་
ན་རང་གི་ཅི་ཁྲ་ཅི་འཐུང་གི་ཕུད། ཆུ་དང་ཡུངས་མ་ཙམ་ཚུན་ཆད་ཀྱིས་ཀྱང་
མཆོད་ན་བསོད་ནམས་ཚད་མེད་པ་ཡོད་པས་འབུལ་དགོས་ཤིང་། རང་ཉིད་
དང་གཞན་ཕ་མར་གྱུར་པའི་སེམས་ཅན་ཐམས་ཅད་ལ་འཁོར་བའི་སྡུག་

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད།
བསྔལ་སྤྱི་དང་ཁྱད་པར་ན་ཚ་ཟུག་གཟེར། དགྲ་འདྲེ་གདོན་བགེགས་མི་མིན་
གྱི་གནོད་པ། ཚ་གྲང་བཀྲེས་སྐོམ་སོགས་ཀྱི་ཉམ་ང་བའི་སྡུག་བསྔལ་ཅི་བྱུང་
ཡང་རེ་ས་སྐྱབས་གནས་དཀོན་མཆོག་གསུམ་མ་གཏོགས་གཞན་སུ་ཡང་མེད་
སྙམ་དུ་བློ་ཐག་ཧྲིལ་གྱིས་བཅད། ཟས་གོས་སྨན་ལ་སོགས་པས་གནས་
སྐབས་ལུས་འཚོ་བར་བྱེད་པ་ཡང་དཀོན་མཆོག་གི་བྱིན་རླབས་དང་ནུས་པ་ཁོ་
ན་ཡིན་པར་བསམ། མདོར་ན་རང་གཞན་གྱི་ལུས་སེམས་ལ་གནོད་པའི་
སྡུག་བསྔལ་སོགས་མི་འདོད་པ་བྱུང་བ་ཐམས་ཅད་ནི་རང་རང་གི་སྔོན་ལས་
ཀྱི་འབྲས་བུ་ཡིན་ཞིང་། ལུས་སེམས་ལ་ཕན་པའི་བདེ་སྐྱིད་གང་བྱུང་ཐམས་
ཅད་ནི་དཀོན་མཆོག་གི་ཕ་འབབ་ཕྲིན་ལས་ཁོ་ན་ཡིན་པས། དེ་ལ་ཡིད་ཆེས་
བསྐྱེད་དེ་ཆོས་དང་འཇིག་རྟེན་གྱི་བྱ་བ་ཆེ་ཕྲ་ཅི་ལ་འཇུག་ཀྱང་ལས་དེའི་
མཐུན་འགྱུར་རོགས་རམ་ཐམས་ཅད་དཀོན་མཆོག་ལ་བློ་གཏད་ལིང་བསྐྱུར་
གྱིས་བཀལ་ཏེ། ཐོག་མར་ཐབས་གཞན་མི་སེམས་པར་དཀོན་མཆོག་ལ་
སྐྱབས་འགྲོ་གསོལ་འདེབས། མཆོད་འབུལ་སོགས་རང་གི་གང་ནུས་ཡིད་
གཏད་ཐུབ་ངེས་རེ་བྱས་ན། སྔོན་ལས་ཀྱི་འབྲས་བུ་འདྲ་ཡིན་ན་མ་གཏོགས།
བྱ་བ་ཐམས་ཅད་ཅི་བསམ་པ་བཞིན་དཀོན་མཆོག་གི་བྱིན་རླབས་ཀྱིས་འགྲུབ་
པར་འགྱུར་བ་ལ་རྣམ་པ་ཀུན་ཏུ་བསླུ་བ་མེད་པའི་རང་བཞིན་ཡིན་པས། དེ་
ལྟར་དུས་རྟག་པར་ཡིད་ལ་མ་བརྗེད་པར་འཇོག་པའི་སྒོ་ནས་སྐྱབས་འགྲོའི་
སྡོམ་པ་ཐོབ་པའི་བསླབ་བྱ་རགས་རིམ་དེ་རྣམས་དང་མི་འགལ་བའི་ཆེད་དུ་
བག་ཡོད་དྲན་ཤེས་ཀྱིས་ནན་ཏན་ཡང་ཡང་བསྐྱེད་པར་གལ་ཤིན་ཏུ་ཆེ་བ་
ཡིན་ནོ། །དེས་སྦྱོར་བ་སྔོན་དུ་འགྲོ་བའི་ཆོས་བསྟན་ཟིན་ནས། ད་ནི་གཉིས་

པ་དངོས་གཞི་སྡོམ་པ་ལེན་པའི་ཚུལ་ནི། དེ་ལྟར་སྐྱབས་སུ་འགྲོ་བའི་སྡོམ་པ་
སྐྱེས་པ་དེས་འདིར་བླང་བར་བྱ་བའི་སྡོམ་པ་ནི་བསྙེན་གནས་སམ་གསོ་སྦྱོང་
སྟེ། འཕགས་པ་རྣམས་ཉེ་བར་བསྙེན་པས་ན་བསྙེན་གནས་སམ་དགེ་བའི་ས་
བོན་གསོ་ཞིང་སྡིག་པ་སྦྱོང་བས་ན་གསོ་སྦྱོང་སྟེ། དེ་སྐད་དུ། གང་ཕྱིར་དགེ་བ་
མ་ལུས་གསོ་བ་དང་། །ཉེས་པའི་སྡིག་པ་འདི་ནི་དག་བྱེད་པ། །དེས་ན་གསོ་དང་
སྡིག་པ་དག་བྱེད་པས། །དེ་བཞིན་གཤེགས་པས་གསོ་སྦྱོང་ཞེས་སུ་གསུངས། །
ཞེས་གསུངས་པ་ལྟར་དུས་ཁྲིམས་ཡན་ལག་བརྒྱད་པའི་གསོ་སྦྱོང་གི་སྡོམ་པ་
བསྲུང་བ་ནི། ཐེག་དམན་གྱི་སྐབས་སུ་བསྙེན་གནས་ཀྱི་སྡོམ་པ་ཞེས་ཁྱིམ་
པའི་རྟེན་ཅན་ཁོ་ན་ལ་གསུངས་པ་དེ་ཉིད། འདིར་ཐེག་ཆེན་གྱི་སྐབས་སུ་བྱང་
ཆུབ་སེམས་བསྐྱེད་ཀྱིས་ཟིན་པའི་སྒོ་ནས་ཉམས་སུ་བླངས་ན་བྱང་ཆུབ་
སེམས་དཔའི་ཉེས་སྤྱོད་སྡོམ་པའི་ཚུལ་ཁྲིམས་སུ་འགྱུར་ཞིང་དེར་མ་ཟད་
འདིར་འཕགས་པ་སྤྱན་རས་གཟིགས་ཀྱི་བསྐྱེད་རིམ་ལྷའི་རྣལ་འབྱོར་དང་
འབྲེལ་བར་ཉམས་སུ་བླངས་ན་གསང་སྔགས་བྱ་བའི་རྒྱུད་ཀྱི་ཉམས་ལེན་གྱི་
དཀའ་ཐུབ་དང་སྡོམ་པའི་ཡན་ལག་དུའང་འགྱུར་བ་ཡིན་ལ། དེ་ཡང་སྔོན་གྱི་
རྒྱལ་བ་སྲས་དང་བཅས་པ་ཐམས་ཅད་ཀྱིས་ཉམས་ལེན་གྱི་ཕྱག་བཞེས་ཇི་
ལྟར་མཛད་པ་དེ་ཉིད། ད་ལྟ་རྗེས་འཇུག་གི་གང་ཟག་རང་རང་གིས་རང་རྒྱུད་
ལ་ཁྲིམས་སུ་བཅའ་ཞིང་། དེའི་གནང་བཀག་གི་བསླབ་བྱ་ལས་མི་འདའ་
བར་བསྲུང་སྟེ་སྒྲུབ་པ་བྱེད་པ་ལ་ཚུལ་ཁྲིམས་སམ་སྡོམ་པ་ཞེས་བརྗོད་པ་ཡིན་
པས། དེ་ལྟ་བུའི་སྡོམ་པ་དེ་ལེན་པ་ལ། གོང་དུ་བཤད་པ་ལྟར་གྱི་མཆོག་
གསུམ་ལ་དང་བའི་དད་པ་དང༌། བདག་གཞན་ཐམས་ཅད་འཁོར་བ་ལས་

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད། །
ཐར་བར་འདོད་པའི་ངེས་པར་འབྱུང་བ་དང༌། ཕ་མ་སེམས་ཅན་ཐམས་ཅད་
ལ་བྱམས་པ་དང་སྙིང་བརྩེ་བའི་སྒོ་ནས་མཐར་ཐུག་སངས་རྒྱས་ཀྱི་གོ་འཕང་
ཐོབ་པར་འདོད་པའི་བྱང་ཆུབ་སེམས་བསྐྱེད་ཀྱིས་ཀུན་ནས་བསླངས་ཏེ།
དངོས་ཀྱི་བསམ་པ་འདི་ལྟར་ཇི་ལྟར་སྔོན་གྱི་དེ་བཞིན་གཤེགས་པ་དགྲ་
བཅོམ་པ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་རྣམས་
ཀྱིས། སེམས་ཅན་ཐམས་ཅད་ཀྱི་དོན་དུ་ཉིན་ཞག་ཕྲུགས་གཅིག་པའི་གསོ་
སྦྱོང་ཡང་དག་པར་མཛད་པ་དེ་བཞིན་དུ་བདག་གིས་ཀྱང་སེམས་ཅན་ཐམས་
ཅད་ཀྱི་དོན་དུ་གསོ་སྦྱོང་གི་སྡོམ་པ་བླངས་ལ་སང་ཉི་མ་མ་ཤར་གྱི་བར་དུ་
བསྲུང་སྙམ་པའི་བསམ་པ་དྲག་པོའི་སྒོ་ནས་རང་གིས་ལེན་ཤེས་པའམ། སློབ་
དཔོན་གྱི་རྗེས་སུ་བཟློས་པའི་ཚུལ་གྱིས། ཇི་ལྟར་སྔོན་གྱི་དེ་བཞིན་གཤེགས་
པ་སོགས་ནས། ཡང་དག་པར་བླང་བར་བགྱིའོ། ཞེས་པའི་བར་ལན་གསུམ་
དུ་བཟླས་ཏེ་ཐ་མའི་ཚེ་སྡོམ་པ་ཐོབ་ཤེས་ཀྱི་དགའ་བ་ཁྱད་པར་ཅན་བསྐྱེད་
པར་བྱའོ། །དེའི་འབྲུ་དོན་ཅུང་ཟད་འགྲེལ་ན། དཔེ་ཇི་ལྟར་ན། སྔོན་གྱི་དུས་
སུ། ཐུགས་ཆོས་ཉིད་དེ་བཞིན་ཉིད་ཀྱི་ངང་དུ་ཚུལ་མཐུན་པར་རྒྱུ་ཞིང་
གཤེགས་པ། བདུད་བཞིའི་དགྲ་བཅོམ་པ། སྤང་བྱ་སྒྲིབ་གཉིས་ཡང་དག་པ།
ཚོགས་གཉིས་ཡོངས་སུ་རྫོགས་པ། མ་རིག་པའི་གཉིད་སངས་ཤིང་ཤེས་བྱ་
ལ་བློ་གྲོས་རྒྱས་པ། ལེགས་པའི་ཡོན་ཏན་དྲུག་དང་ལྡན་པའི་བཅོམ་ལྡན།
སྲིད་ཞི་གཉིས་ཀྱི་མཐའ་ལས་འདས་པ། དཔེར་ན་འཁོར་ལོས་སྒྱུར་བའི་རྒྱལ་
པོ་རྟ་ཅང་ཤེས་དེ་གཡུལ་ངོར་འཇུག་ཚེ། རང་སྲོག་ཡལ་བར་དོར་ཏེ། རྒྱལ་པོ་
དེ་ཉིད་བསྲུང་བ་བཞིན་དུ་སེམས་ཅན་ཐམས་ཅད་ལ་ཐར་པ་དང་ཐམས་ཅད་

མཁྱེན་པའི་ལམ་མ་ནོར་བ་སྟོན་ཅིང་གཞན་དོན་ཁོ་ནར་མཛད་པའམ། ཐུགས་
མི་འཇིགས་པ་བཞི་ཡི་ཐང་ལ་བདེ་བར་གཤེགས་པས་ན་རྟ་ཅང་ཤེས་ལྟ་བུ།
མི་མཐུན་པའི་ཕྱོགས་ཐམས་ཅད་ལས་རྒྱལ་ཞིང་། ནམ་མཁའི་མཐའ་དང་
མཉམ་པའི་སེམས་ཅན་ལ་མ་བཅོལ་བཞིན་དུ་ཕན་འདོགས་པའི་ཐུགས་རྗེ་
ཆེན་པོའི་ཁུར་བསྣམ་ཞིང་། ཐེག་པ་ཆེན་པོ་བླ་ན་མེད་པའི་ཆོས་སྟོན་པས་ན་
གླང་པོ་ཆེན་པོ། རང་དོན་ཆོས་སྐུའི་དགོངས་པ་མངོན་དུ་གྱུར་པས་ན་བྱ་བ་
བྱས་ཤིང༌། གཞན་དོན་གཟུགས་སྐུ་རྣམ་གཉིས་ཀྱི་ཕྲིན་ལས་གདུལ་བྱ་ལ་
ཁྱབ་པས་ན་བྱེད་པ་བྱས་པ། ཟག་བཅས་ལས་ཉོན་བག་ཆགས་དང་བཅས་
པའི་སྒྲིབ་པ་སྤངས་པས་ན་ཁུར་བོར་བ། བདག་གི་དོན་མྱང་འདས་ཟག་མེད་
ཡོན་ཏན་གྱི་ཕུང་པོ་རྗེས་སུ་ཐོབ་པ། མ་རིག་པ་དང་མཚུངས་ལྡན་གྱི། འཇིག་
ཚོགས་ལ་ལྟ་བ་དང་། ཚུལ་ཁྲིམས་དང་བརྟུལ་ཞུགས་མཆོག་འཛིན་དང་། ཐེ་
ཚོམ་དང་བཅས་པའི་སྲིད་པ་ཀུན་ཏུ་སྦྱོར་བ་གསུམ་པོ་ཡོངས་སུ་ཟད་པ་སྟེ་
སྤངས་པ། ཐོག་མཐའ་བར་གསུམ་དུ་དགེ་བའི་ཆོས་གསུངས་པས་ན་ཡང་
དག་པའི་བཀའ། སྲིད་པའི་འཆིང་བ་ཉོན་མོངས་པའི་སྒྲིབ་པ་སྤངས་པས་
ལེགས་པར་རྣམ་པར་གྲོལ་བའི་ཐུགས། ཤེས་སྒྲིབ་སྤངས་ཤིང་ཇི་ལྟ་ཇི་སྙེད་
མཁྱེན་པའི་རྣམ་མཁྱེན་གྱི་ཡེ་ཤེས་མངའ་བས་ན་ལེགས་པར་རྣམ་པར་གྲོལ་
བའི་ཤེས་རབ་ཅན། སངས་རྒྱས་བཅོམ་ལྡན་འདས་དེ་རྣམས་ཀྱིས་སྔོན་སློབ་
པ་ལམ་སྒྲུབ་པའི་དུས་སུ། རང་དོན་ཡལ་བར་དོར་ནས་སེམས་ཅན་ཐམས་
ཅད་གནས་སྐབས་ཐར་པའི་སྟེགས་སུ་གྱུར་པ་མཐོ་རིས་ཀྱི་ལྷ་མིའི་སྲིད་པའི་
བདེ་བ་ལ་བཀོད་པའི་དོན་གྱི་ཕྱིར་དང༌། མཐར་ཐུག་འཁོར་བ་ལས་གྲོལ་

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད།
པའི་ཐར་པ་ཙམ་ལ་བཀོད་དེ་ཕན་པར་བྱ་བའི་ཕྱིར་དང༌། ཁྱད་པར་དུ་མི་
གནས་པའི་མྱ་ངན་ལས་འདས་པའི་སར་སྒྲིབ་གཉིས་ཀྱི་བག་ཆགས་མཐའ་
དག་ལས་གྲོལ་བར་བྱ་བའི་ཕྱིར་དང༌། གནས་སྐབས་སུ་ཞེ་སྡང་རྒྱུ་འབྲས་སྤོང་
ཞིང་འབྱུང་བཞི་འཁྲུགས་པའི་ནད་མེད་པར་བྱ་བའི་ཕྱིར་དང་། འདོད་ཆགས་
རྒྱུ་འབྲས་སྤོང་ཞིང་སེར་སྣའི་ལས་སྒྲིབ་སྦྱོང་བས་འཚོ་བས་ཕོངས་པའི་མུ་གེ་
མེད་པར་བྱ་བའི་ཕྱིར་དང་། གཏི་མུག་རྩ་བ་ནས་སྤོང་བའི་ལམ་གྱི་ཡན་ལག་
བྱང་ཆུབ་ཀྱི་ཕྱོགས་ཀྱི་ཆོས། དྲན་པ་ཉེར་གཞག་བཞི། ཡང་དག་པར་སྤོང་བ་
བཞི། རྫུ་འཕྲུལ་གྱི་རྐང་པ་བཞི། དབང་པོ་ལྔ། སྟོབས་ལྔ། བྱང་ཆུབ་ཀྱི་ཡན་
ལག་བདུན། འཕགས་པའི་ལམ་ཡན་ལག་བརྒྱད་དེ། སུམ་ཅུ་རྩ་བདུན་པོ་
རྣམས་ཡོངས་སུ་རྫོགས་པར་བྱ་བའི་ཕྱིར་དང༌། འབྲས་བུ་བླ་ན་མེད་པ་ཡང་
དག་པར་རྫོགས་པའི་བྱང་ཆུབ་ལེགས་པར་རྟོགས་པར་བྱ་བའི་ཕྱིར། ཉིན་
ཞག་ཕྲུགས་གཅིག་ལ་ཡན་ལག་བརྒྱད་དང་ལྡན་པའི་གསོ་སྦྱོང་གི་སྡོམ་པ་
ངེས་པར་བླངས་ཏེ་བསྲུང་བར་མཛད་པ་དེ་བཞིན་དུ། བདག་རང་རང་གིས་
ཀྱང་། སེམས་ཅན་ཐམས་ཅད་ཀྱི་དོན་དང་ཕན་པར་བྱ་བ་ལ་སོགས་པ་
དགོས་པ་དེ་དག་གི་ཕྱིར་དུ་སྡོམ་པ་བླངས་པའི་དུས་དེ་ནས་བཟུང་སྟེ། ཇི་སྲིད་
སང་ཉི་མའི་སྐྱ་རེངས་ཐ་མ་མ་ཤར་གྱི་བར་དུ། གསོ་སྦྱོང་གི་སྡོམ་པ་ངེས་པར་
ཏེ་གདོན་མི་ཟ་བ་བསམ་པ་ཡང་དག་པས་བླང་བར་བགྱིའོ། །ཞེས་
པའི་དོན་ཡིན་པས་དེ་དག་ཡིད་ལ་བཞག་ནས་རྗེས་ཟློས་གྱིས། ཞེས་ཚིག་
དོན་འགྲེལ་ཏེ་བཤད་པར་བྱེད་ན། དེ་ཉིད་ཟིན་པའི་རྗེས་ཐོག་ལ་སྡོམ་པ་
འབོག་པའི་རྗེས་ཟློས་བྱེད་དུ་བཅུག་དགོས་སོ། །དེ་ལྟར་ན། བསྙེན་གནས་

སམ་གསོ་སྦྱོང་གི་སྡོམ་པ་ཐོབ་ཟིན་པ་དེས་བསླབ་པར་བྱ་བ་ནི། མཛོད་
ལས། ཚུལ་ཁྲིམས་ཡན་ལག་བག་ཡོད་པའི། །ཡན་ལག་བརྟུལ་ཞུགས་
ཡན་ལག་སྟེ། །བཞི་གཅིག་གསུམ་རིམ་གོ་རིམ་བཞིན། །ཞེས་པ་ལྟར།
གསུམ་ལས་ཕྱེ་བའི་བརྒྱད་དེ། ཚུལ་ཁྲིམས་ཀྱི་ཡན་ལག་ལ་སྲོག་གཅོད་པ་
དང༌། མ་བྱིན་པ་ལེན་པ་དང་། མི་ཚངས་པར་སྤྱོད་པ་དང༌། རྫུན་དུ་སྨྲ་བ་དང་
བཞི་སྤོང་བ། བག་ཡོད་པའི་ཡན་ལག་ཏུ་ཆང་སྤོང་བ། བརྟུལ་ཞུགས་ཀྱི་ཡན་
ལག་ལ་གསུམ་ལས་མལ་སྟན་སྤོང་བ་དང་འབྲེལ་བའི་བརྟུལ་ཞུགས་ནི་ཁྲི་
སྟན་མཐོན་པོ་དང༌། མལ་སྟན་ཆེན་པོ་སྤང་བ། ཁ་ཟས་སྤོང་བ་དང་འབྲེལ་
བའི་བརྟུལ་ཞུགས་ནི། དུས་མ་ཡིན་པའི་ཁ་ཟས་སྤོང་བ། སྒེག་པ་སྤོང་བའི་
བརྟུལ་ཞུགས་ནི། གླུ་གར་དང་རོལ་མོ་དང་རྒྱན་བྱུག་པ་སྤོང་བ་གསུམ་སྟེ།
བརྒྱད་པོ་དེ་དག་སྤོང་བ་ཚུལ་བཞིན་དུ་བསླབ་སྙམ་པའི་སྒོ་ནས་རྗེས་ཟློས་
གྱིས་ཞེས་པའམ། རང་གི་འདོན་ཤེས་པ་གང་ཡིན་ཀྱང་། དེང་ནས་སྲོག་
གཅོད་མི་བྱ་ཞིང་། །ཞེས་སོགས་ལན་གསུམ་བརྗོད་། དེ་ཡི་ཚིག་དོན་འགྲེལ་
པར་འདོད་ན། དེ་ལ་དང་པོར་རང་རྒྱུད་ཀྱི་ཉེས་སྤྱོད་རྣམས་སྡོམ་པར་བྱེད་པ་
ཚུལ་ཁྲིམས་ཀྱི་ཡན་ལག་བཞི་པོ་འདི་ནི་སྡོམ་པ་ཐམས་ཅད་ཀྱི་རྩ་བ་ཡིན་
པས་རྩ་བ་བཞི་ཞེས་ཀྱང་གྲགས་པ་སྟེ། དེ་རྣམས་རིམ་པ་བཞིན་དུ་སྡོམ་པ་
ཐོབ་པའི་དུས་དེང་ནས་བཟུང་སྟེ་སྤྱིར་སྲོག་གཅོད་སྤོང་ཞིང་། ཁྱད་པར་དུ་
སང་ཉི་མ་མ་ཤར་གྱི་བར་དུ། མི་ཡི་འགྲོ་བ་ལྟ་ཅི་སྨོས་ཏེ། ཐ་ན་ཤིག་སྲོ་གྲོག་
སྦུར་ཡན་ཆད་ཀྱི་སྲོག་གཅོད་པར་མི་བྱ་ཞིང་། གཞན་གྱིས་བདག་ཏུ་བཟུང་
བའི་ནོར་རྫས་ཆེན་པོ་ལྟ་ཅི་སྨོས་ཏེ། ཐ་ན་ཁབ་དང་སྐུད་པ་ཟས་ཁམ་གང་

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད།
ཙམ་ཡིན་ཡང་བདག་ལ་མ་བྱིན་པ་དེ་རང་དགར་བླང་བར་མི་བྱ་ལ། སྐྱེས་པ་
དང་བུད་མེད་གཉིས་ཀྱིས་གཉིས་སྤྱད་དེ་འཁྲིག་པའི་ཆོས་མི་ཚངས་པར་སྤྱོད་
པ་ལྟ་ཅི་སྨོས་ཏེ། ཆགས་སེམས་ཀྱིས་ཕན་ཚུན་བལྟ་བ་ཙམ་ཞིག་ཀྱང་མི་བྱེད་
ཅིང་། རང་ཉིད་ལ་ས་ལམ་གྱི་སྤངས་རྟོགས་ཀྱི་ཡོན་ཏན་ཅི་ཡང་མེད་ཀྱང་སྐྱ་
ཐབས་ཀྱིས་ཡོད་པར་བརྫུ་བའི་མི་ཡི་ཆོས་བླ་མའི་རྫུན་ཆེན་པོ་སྨྲ་བ་ལྟ་ཅི་
སྨོས་ཏེ། ཐ་ན་ཀུ་རེ་དང་རྩེད་མོའི་ཕྱིར་ཙམ་དུ་གཞན་བསླུ་བར་བྱེད་པའི་རྫུན་
གྱི་ཚིག་ཀྱང་མི་སྨྲ་བར་བྱའོ། །བག་ཡོད་པའི་ཡན་ལག་གཅིག་ནི། ཆང་
བཏུང་ན་བག་མེད་པར་འགྱུར་ཏེ་བསྲུང་བྱ་ཡིན་པ་དང་མིན་པའི་བླང་དོར་
ཐམས་ཅད་བརྗེད་དེ་ཆོས་དང་འཇིག་རྟེན་གཉིས་ཀའི་ལུགས་དང་འགལ་
བའི་སྐྱོན་ནི་མང་པོ་ཉེ་བར་བརྟེན་པའི་ཕྱིར་ན། གྲོ་ནས་སོགས་ཀྱི་འབྲུ་ཡི་
ཆང་དང༌། བུ་རམ་སྦྲང་རྩི་སོགས་ཀྱི་བཅོས་པའི་ཆང་རྣམས་ནི་རྩྭ་རྩེའི་ཟིལ་
པ་ཙམ་དུ་ཡང་བཏུང་བར་ཡོངས་སུ་སྤོང་བར་བྱ་ཞིང་། བརྟུལ་ཞུགས་ཀྱི་ཡན་
ལག་ལ་གསུམ་ནི། རང་ཉིད་སྡོམ་ལྡན་ཡིན་པའི་དྲན་པ་གསོ་བའི་ཆེད་དུ་
ཁྱིམ་པ་གཞན་གྱི་ཇི་ལྟར་བྱེད་པའི་སྤྱོད་ལམ་དེ་དག་བརྟུལ་ནས། རྒྱལ་བ་
སྲས་དང་བཅས་པའི་མཛད་སྤྱོད་བཟང་པོའི་རྗེས་སུ་ཞུགས་པ་ནི་བརྟུལ་
ཞུགས་ཏེ། དེ་ལ་མལ་སྟན་སྤོང་བ་དང་འབྲེལ་བའི་བརྟུལ་ཞུགས་ནི། སེམས་
ལ་ཁེངས་དྲེགས་སྐྱེ་བའི་རྒྱུ་ཁྲི་སྟན་ཆེན་པོ་དར་ཟབ་དང་སྟག་གཟིག་གི་
གདན་སོགས་དང༌། མཐོན་པོ་ཤིང་ཁྲི་ཡིན་ཀྱང་ཁྲུ་གང་ལས་ལྷག་པ་སོགས་
ཀྱི་སྟེང་དུ་འདུག་པར་མི་བྱ་ཞིང༌། དུས་མ་ཡིན་པའི་ཁ་ཟས་སྤོང་བ་དང་
འབྲེལ་བའི་བརྟུལ་ཞུགས་ནི། སྔ་མ་དེ་དག་ངེས་པར་སྤོང་བ་དེ་བཞིན་དུ་སྟན་

གཅིག་པའི་ཟས་ཟ་བའི་དུས་ཉི་མའི་གུང་མ་ཡིན་པའི་སྐབས་ཕན་ཆད་སྐོམ་
སེལ་བའི་ཆེད་ཇ་དང་ཆུ་སོགས་དོ་དགོང་ཚུན་བཏུང་བ་མ་གཏོགས། བཀྲེས་
པ་སེལ་བའི་ཆེད་དུ་ཟན་དང་ཆན། ཡོས་དང་ཤིང་ཏོག་སོགས་བཟའ་བཅའི་
ཟས་ཡུངས་འབྲུ་ཙམ་ལའང་བརྟེན་པར་མི་བྱའོ། །སྒེག་པ་སྤོང་བའི་བརྟུལ་
ཞུགས་ནི། འཕྱོར་སྒེག་དང་མཛེས་ཆོས་ཀྱི་བསམ་པས་ཀུན་ནས་བསླངས་ཏེ།
ག་པུར་དང་ཙནྡན་གླ་རྩི་སོགས་དྲི་ཞིམ་པོ་ཅན་དང་ཁ་དོག་སྣ་ཚོགས་པའི་
ཚོན་སོགས་ལུས་ལ་བྱུག་པ་དང༌། མེ་ཏོག་དང་རིན་པོ་ཆེ་སོགས་ཀྱི་ཕྲེང་བ་
འདོགས་པ་དང༌། གསེར་དངུལ་དང་གཟི་བྱུར་སོགས་ཀྱི་རྒྱན་ཆ་གསར་དུ་
འདོགས་པ་དང༌། རྩེད་མོ་དང་བཞད་གད་ཀྱི་ཆེད་དུ་ལུས་ཀྱི་ཡན་ལག་གཡོ་
བ་དང་འཁྲབ་པ་རྒྱུག་པ་སོགས་ཀྱི་གར་བྱེད་པ་དང༌། ངག་གིས་བྲེ་མོའི་
གཏམ་སྣ་ཚོགས་སྨྲ་བ་དང་གཞན་བྲོ་སོགས་ཀྱི་གླུ་ལེན་པ་ལ་སོགས་པའི་
སྒེག་འཆོས་ཀྱི་སྤྱོད་ལམ་ཐམས་ཅད་སྤོང་བར་བྱ་ཞིང་། དེ་དག་སྤོང་ཚུལ་ཇི་
ལྟར་བྱེད་ན། འཕགས་པ་དགྲ་བཅོམ་པ་རྣམས་ཀྱིས་ངོས་ལྐོག་སོགས་གནས་
དུས་རྐྱེན་དབང་གང་ལའང་མ་ལྟོས་པར་དུས་རྟག་པར་རྒྱུན་ལྡན་དུ་ནི། གོང་
དུ་བསྟན་པའི་སྲོག་གཅོད་ལ་སོགས་པའི་ཉེས་པ་དེ་དག་འཆི་བ་སྲོག་ལ་
བབས་ཀྱང་མི་བྱེད་པ་ལྟར། དཔེ་དེ་བཞིན་དུ་བདག་གིས་ཀྱང་སང་ཉི་མ་མ་
ཤར་གྱི་བར་སྲོག་གཅོད་ལ་སོགས་པའི་ཉེས་པ་བརྒྱད་པོ་དེ་དག་འཆི་བ་སྲོག་
ལ་བབས་ཀྱང་མི་བྱེད་དེ་སྤོང་བར་བྱའོ་ཞེས་དམ་བཅའ་བ་ཡིན། དེ་ལས་བྱུང་
བའི་དགེ་བའི་རྩ་བ་བསྔོ་བས་རྒྱས་འདེབས་པ་ནི་ད་ལྟ་བསྙེན་གནས་ཀྱི་སྡོམ་
པ་འབོག་པའི་དགེ་རྩ་འདིས་མཚོན་ཏེ། དུས་གསུམ་བསགས་ཡོད་ཀྱི་དགེ་

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད།
བའི་རྩ་བ་ལ་བརྟེན་ནས་བདག་གིས་ཐོབ་བྱ་བླ་ན་མེད་པ་བྱང་ཆུབ་ཆེན་པོའི་
གོ་འཕང་མྱུར་དུ་ཐོབ་པར་ཤོག་ཅིག །དེ་ལྟར་རང་དོན་ཆོས་སྐུའི་དགོངས་པ་
མངོན་དུ་བྱས་པའི་བདག་རྐྱེན་ལ་བརྟེན་ནས་འཁོར་བ་ཇི་སྲིད་གནས་ཀྱི་བར་
དུ་ཕྲིན་ལས་བསམ་གྱིས་མི་ཁྱབ་པའི་སྒོ་ནས། འཁོར་བའི་གནས་འདིར་རྩ་
བའི་སྡུག་བསྔལ་སྐྱེ་རྒ་ན་འཆི་བཞི། ཡན་ལག་གི་སྡུག་བསྔལ་འདོད་པ་
རྣམས་དང་བྲལ་བ། མི་འདོད་པ་རྣམས་དང་འཕྲད་པ། འདོད་པ་ཐོག་ཏུ་མི་
ཁེལ་བ། ཉེར་ལེན་ཕུང་པོ་འདུ་བྱེད་ཀྱི་སྡུག་བསྔལ་གྱི་རང་བཞིན་བཞི་སྟེ། དེ་
ལྟར་སྡུག་བསྔལ་བརྒྱད་ཀྱི་ཆུ་སྲིན་མང་པོ་རྣམས་ཀྱིས་ཤིན་ཏུ་དཀྲུགས་པའི་
ནང་དུ་བྱིངས་པར་གྱུར་པའི་མ་རྒན་སེམས་ཅན་དེ་རྣམས། ཁམས་གསུམ་
སྲིད་པའི་རྒྱ་མཚོ་ཆེན་པོ་དེ་ལས་དུས་མྱུར་དུ་འདོན་ཏེ་སྒྲོལ་ནུས་པར་ཤོག
ཅེས་པའི་དོན་ཡིན་པས་དེ་ལྟར་ཡིད་ལ་བཞག་སྟེ་དངོས་སུ་འདོན་ཤེས་པའམ་
རྗེས་ཟློས་བྱའོ། །དེ་ལྟར་སྡོམ་པ་དེ་བརྟན་པར་བྱ་བ་དང༌། ཚུལ་ཁྲིམས་རྣམ་
པར་དག་པར་བྱ་བའི་ཕྱིར། ཚུལ་ཁྲིམས་རྣམ་དག་གི་གཟུངས་སམ།
འཕགས་པ་དོན་ཡོད་ཞགས་པའི་ཕ་རོལ་ཏུ་ཕྱིན་པ་དྲུག་གི་སྙིང་པོའི་གཟུངས་
ལས་འབྱུང་བ་འདི་ཉིད་བཟླས་པས་དུས་གསུམ་གྱི་རྒྱལ་བ་སྲས་དང་བཅས་
པའི་ཚུལ་ཁྲིམས་ཀྱི་ཕུང་པོ་ཐམས་ཅད་རང་རྒྱུད་ལ་ཡོངས་སུ་རྫོགས་པར་
བྱེད་པ་དང་། སྔོན་ཚུལ་ཁྲིམས་འཆལ་བའི་ཉེས་པ་ཐམས་ཅད་དག་པར་བྱེད་
ཅིང་། ཕྱིན་ཆད་ཚུལ་ཁྲིམས་དང་སྡོམ་པ་ཐམས་ཅད་མི་ཉམས་པར་བྱེད་པ་
སོགས་ཕན་ཡོན་བསམ་གྱིས་མི་ཁྱབ་པ་ཞིག་འབྱུང་བར་གསུངས་པས། ཨོ་
ཨ་མོ་གྷ་ཤི་ལའི་སྔགས་འདི་དང་། ཕན་ཡོན་གོང་དུ་རྒྱ་ཆེར་བསྟན་པའི་ནང་

དུ་གཏོགས་པ་དོན་ཡོད་ཞགས་པའི་སྙིང་པོ། ཨོཾ་ཧྲི་ཏྲི་ལོ་ཀྱ་བི་ཛའི་སྔགས་
བཅས་འདི་སྐབས་སྡོམ་པ་ལེན་དུས་ཀྱི་མཇུག་ཏུ་ལན་གསུམ་རེ་སོགས་
འདོན་ཤེས་པའམ་རྗེས་བཟློས་བྱ་ཞིང༌། དུས་རྒྱུན་མར་རམ་སྐབས་དང་
སྐབས་སུའང་སྔགས་འདི་གཉིས་ལན་གསུམ་མམ། བདུན་ནམ། ཉེར་
གཅིག་སོགས་ཅི་འགྲུབ་འདོན་ན་ཚུལ་ཁྲིམས་རྣམ་པར་དག་པར་འགྱུར་བ་
དང༌། ཁྲིམས་འཆལ་གྱི་ཉེས་པ་སྦྱོང་བ་ལ་དགོས་པ་མཆོག་ཏུ་བསྔགས་པ་
ཡིན་ནོ། །དེ་ནས་སྔོན་བྱང་ཆུབ་སེམས་དཔའ་བྱམས་པས་ལམ་བསྒྲུབས་པའི་
ཚེ། ཉིན་ལན་གསུམ། མཚན་ལན་གསུམ་དུ་བསམ་པ་དྲག་པོས་སྨོན་ལམ་
བཏབ་པས་ལམ་བདེ་བ་དང་འཇུག་པ་བདེ་བ་ནས་བསྐལ་པ་མང་པོའི་
ཚོགས་རྫོགས་པར་མཛད་པའི་བྱམས་པའི་སྨོན་ལམ་ལས་འབྱུང་བ་ཚུལ་
ཁྲིམས་ཀྱི་ཕར་ཕྱིན་ཡོངས་སུ་རྫོགས་པར་བྱེད་པའི་སྨོན་ལམ། ཁྲིམས་ཀྱི་
ཚུལ་ཁྲིམས་སོགས་དང་། གཞན་གནོད་གཞིར་བཅས་སོགས་དང༌། རྒྱལ་བ་
ཀུན་གྱི་རྗེས་སུ་སློབ་བྱེད་སོགས་ཀྱི་སྨོན་ལམ་ཡང་ཅི་རིགས་པ་འདོན་ཤེས་
པའམ། མ་ཤེས་ན་རྗེས་ཟློས་བྱེད་དུ་གཞུག་གོ། །གསུམ་པ་རྗེས་ནི། དེ་
ལྟར་ཐེག་པ་ཆེན་པོའི་བསྙེན་གནས་ཀྱི་སྡོམ་པ་བླངས་ཏེ་སྒྲུབ་པར་གནས་
པའི་རྟེན་གྱི་གང་ཟག་དེ་ཁྱིམ་པ་ཡིན་ན་གོང་དུ་བསྟན་པའི་བསླབ་བྱ་ཡན་
ལག་བརྒྱད་པོ་ཐམས་ཅད་སང་ཉི་མ་མ་ཤར་གྱི་བར་དུ་བསྲུང་བ་དང་། རབ་
ཏུ་བྱུང་བའི་དགེ་ཚུལ་སློང་གི་རྟེན་ཅན་ཞིག་ཡིན་ན། དུས་རྟག་པར་ཁྲིམས་
ཉིས་བརྒྱ་ལྔ་བཅུ་རྩ་གསུམ་ལས། རགས་པ་བཅུ་པོ་ཕྱོགས་མཐུན་དང་བཅས་
པའི་ནང་དུ་བསྙེན་གནས་ཀྱི་བསླབ་བྱ་འདི་དག་འདུས་པས་སྲུང་དགོས་པ་

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད།
གཞིར་བཅས། འོན་ཀྱང་ཁྱད་པར་དུ་ཐེག་ཆེན་སེམས་བསྐྱེད་ཀྱིས་བསྐུལ་ཏེ་
སྔར་ལས་ལྷག་པ་ཅན་ཞིག་བསྲུང་སྙམ་པའི་དང་པོ་སྦྱོར་བའི་སྐབས་སུ་
འདུན་པ་དྲག་པོ་ཞིག་བསྐྱེད་དེ། དངོས་གཞིའི་སྐབས་སུའང་དེ་བཞིན་དུ་
བླངས། འདིར་མཇུག་གི་སྐབས་སུའང་དེ་བཞིན་དུ་ལྷག་པ་ཅན་ཞིག་བསྲུང་
སྟེ། སང་གི་ཉི་མ་མ་ཤར་ཕན་ཆད་དུ་བསྲུང་མི་དགོས་པའི་བསམ་པ་བསྐྱེད་
དེ་འདའ་བར་གྱུར་ན། དགེ་ཚུལ་སློང་གི་སྡོམ་པ་ལའང་འདའ་བར་གྱུར་པའི་
སྐྱོན་འབྱུང་ཉེན་ཆེའོ། །དེས་ན་རྟེན་གྱི་གང་ཟག་སྐྱ་སེར་སུ་ཡིན་ཀྱང་རུང་སྟེ།
སྡོམ་པ་ཐོབ་པའི་རྗེས་དེར། གང་ཟག་རབ་ན་བླ་མའི་མན་ངག་ཇི་ལྟ་བ་
བཞིན་འཕགས་པ་ཐུགས་རྗེ་ཆེན་པོའི་བསྐྱེད་རྫོགས་ཀྱི་ལྷ་ཡི་རྣལ་འབྱོར་
ཟབ་མོའི་ཉམས་ལེན་ཁོ་ནས་དུས་འདའ་བར་བྱ་བའོ། །འབྲིང་ན་ཐུགས་རྗེ་
ཆེན་པོའི་བདག་མདུན་གྱི་ཆོ་ག་ཕྱག་ལེན་དངོས་གཙང་རང་རང་གི་ལུགས་
དང་མཐུན་ཞིང་། སྦྱོར་དངོས་རྗེས་གསུམ་ཚང་བའི་ཚད་ལྡན་གྱི་ཉམས་ལེན་
ལ་ཆད་ལྷག་མེད་པར་ཡིད་འཁུལ་ངེས་བྱས་ཏེ་འཇུག་པར་བྱ་ཞིང་། ཐ་མས་
ཀྱང་རང་དགར་སྒོ་གསུམ་རྣམ་གཡེང་ཡ་ཡོལ་སོགས་ཀྱི་དབང་དུ་མི་བཏང་
བར། སེམས་ལ་དད་པ་དང་ངེས་འབྱུང་། བྱམས་སྙིང་རྗེ་བྱང་ཆུབ་ཀྱི་སེམས་
ཡང་ཡང་བསྐྱེད། ལུས་ཀྱི་ཕྱག་དང་བསྐོར་བ། ངག་གིས་ཁ་ཏོན་བཟླས་བརྗོད་
གཞན་ཤེས་ཀྱང་རུང་། མ་ཤེས་ཀྱང་མ་ཎི་འདོན་མི་ཤེས་པ་སུ་ཡང་མེད་པས་
དེ་ཁོ་ནར་འདོན་པས་དུས་འདའ་བར་བྱ་ཞིང་སྨྱུང་གནས་བདེ་འགྲོའམ།
ཟས་ཟ་ཉིན་ཡིན་ཀྱང་གཞན་གཉིད་དང་སྙོམ་ལས། རྣམ་གཡེང་འདུ་ཚོགས་
ཀྱི་གཏམ། ཁ་གཡེང་མིག་གཡེང་ཐམས་ཅད་ཉེས་སྤྱོད་ཀྱི་གཞི་མ་གཏོགས་

གཏན་ནས་མེད་པས་ཅི་ནུས་སུ་སྤོང་དགོས་ཤིང༌། དེ་ཉིན་སྔ་མོ་ཚུན་ནས་དོ་
དགོང་གི་བར་དུས་མིན་གྱི་ཟས་བཟའ་བཅའི་ཞད་ཙམ་ལའང་གཏན་མི་སྤྱོད་
ཅིང༌། ཉིན་མོའི་གུང་ལ་ཁེལ་ངེས་བྱས་ཏེ། ལོག་འཚོའི་སྡིག་པ་སོགས་དང་
མ་སྦགས་ཤིང་ཤ་དང་ཆང་སོགས་ཀྱི་དྲི་ཙམ་ཡང་མེད་པའི་ཟས་དཀར་
གསུམ་སོགས་དངོས་གཙང་ལ། ལྷམ་ཕུད་ལག་པ་དང་སྣོད་སོགས་ལེགས་
པར་བཀྲུས་དག་བྱས་ཏེ། ཟས་ཀྱི་ཕུད་ནས་བླ་མ་དང་དཀོན་མཆོག་ལ་མཆོད་
ནས་གདན་གཅིག་ལ་བརྟེན་པའི་སྒོ་ནས་ཚིམ་པར་ལོངས་སྤྱོད་དེ། རྗེས་ལ་
ཁ་ལག་བཀྲུ་བཤལ་ལེགས་པར་བྱ། དུས་ཀུན་ཏུ་གཙང་སྦྲའི་སྤྱོད་པ་ལ་
ལེགས་པར་གནས་པ་བྱ་ཞིང་། དེ་ཡི་ཕྱི་དེ་ཉིན་སྨྱུང་གནས་ཁུག་པའམ། ངག་
བཅད་ཀྱི་ཉིན་མོར། ཕྱི་ཉིན་སྐྱ་རེངས་ཐ་མ་ཤར་ཏེ། སྐར་མཐའ་རྫོགས་ཙམ་
གྱི་བར་ཚུན་ཆད་དུ་ཟས་སྐོམ་ཆུ་ཐིགས་ཙམ་ལའང་གཏན་ནས་མི་སྤྱོད་ཅིང་།
ངག་གིས་གཏམ་དངོས་སུ་བརྗོད་སྤོང་དགོས་པ་གཞིར་བཟུང༌། མིག་བརྡ། །
ལག་བརྡ། མཆུ་བརྡ་སོགས་ཀྱང་ལེགས་པར་སྤྱོང་དགོས་ཤིང༌། ཆོ་ག་དང༌།
གསུང་རབ་གཞན་དང༌། མ་ཎི་སོགས་སྐད་གསང་མཐོ་བ་དང་། སྙན་པའི་
གདངས་དབྱངས་སོགས་ཀྱིས་དད་པའི་བློས་འདོན་པ་ལ་དགག་དགོས་ཀྱི་
ཉེས་པ་མེད་པར་ཕལ་ཆེར་མངོན་ནོ། །གཞན་ཡང་། སྨྱུང་བར་གནས་པ་འདི་
གསང་སྔགས་བྱ་རྒྱུད་ཀྱི་ཉམས་ལེན་ཡིན་སྟབས། གསང་སྔགས་ཀྱི་དམ་
ཚིག་མ་སྲུང་ན་གསང་སྔགས་ཀྱི་ཆོས་ཀྱི་རྩ་བ་རུལ་བར་འགྱུར་བས་དངོས་
གྲུབ་མེད་པའི་ཐོག ཚེ་འདི་དང་འཇིག་རྟེན་ཕྱི་མ་གཉིས་ཀར་ཕུང་བར་འགྱུར་
བའི་ཉེས་པའང་འབྱུང་ཉེན་ཆེ་བས། དེས་ན་གསང་སྔགས་ཀྱི་ཆོས་ཀྱི་སྲོག་

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད།
དམ་ཚིག་སྲུང་བ་ལ་ཤིན་ཏུ་གལ་ཆེ་ཞིང་། དེ་ཡང་སྤྱིར་དཀོན་མཆོག་གསུམ་
ལ་སྐྱབས་སུ་འགྲོ་བ། བྱང་ཆུབ་མཆོག་ཏུ་སེམས་བསྐྱེད་པ། དཀྱིལ་འཁོར་དུ་
དབང་བསྐུར་ཞུ་བ་རྣམས་དང་། བྱ་རྒྱུད་རང་རྐང་གི་རྩ་ལྟུང་བཅུ་བཞི་སོགས་
ཀྱང་ངོས་ཟིན་པར་བྱེད་དེ་སྲུང་དགོས་པར་གསུངས་ཤིང༌། ཁྱད་པར་དུ་
འཕགས་པ་སྤྱན་རས་གཟིགས་ཀྱི་དམ་ཚིག་ཏུ། རང་ཉིད་ལ་ཉེས་པ་གཏན་
ནས་མེད་ཀྱང་། ཕ་རོལ་པོའི་གང་ཟག་གཞན་གྱིས་ཚུར་ལ། ཁྲོ་བ་དང༌།
གཤེ་བ་དང་། བརྡེག་པ་དང༌། མཚང་འབྲུ་བ་སྟེ་བཞི་པོ་གང་བྱུང་ཡང་། དེ་ལ་
ཕར་ལན་དུ་མི་ལྡོན་པའི་དགེ་སྦྱོང་གི་ཆོས་བཞི་དང་ལྡན་པར་བྱ་སྟེ། གཞན་
གྱིས་ལུས་ཀྱིས་བརྡེག་འཚོག་འཕྲོག་བཅོམ། ངག་གིས་ཚིག་རྩུབ་སྐུར་འདེབས།
ཡིད་ཀྱིས་ཕྲག་དོག་གནོད་སེམས་སོགས་གང་བྱུང་ཡང་། ཐམས་ཅད་འཕགས་
པའི་སྐུ་གསུང་ཐུགས་ཀྱི་བྱིན་རླབས་དང་རང་གི་སྒྲིབ་སྦྱོང་ཁོ་ནའི་ཆེད་དུ་ཡིན་
པར་ཤེས་པར་བྱ་ཞིང་། མདོར་ན་སྐྱིད་སྡུག་ལེགས་ཉེས་ཅི་བྱུང་ཡང་། འཕགས་
པ་ཐུགས་རྗེ་ཆེན་པོ་ཉིད་ལ་བློ་གཏད་ལིངས་ཀྱིས་བཀལ། གང་དུ་གནས་
པའི་སྣོད་ཐམས་ཅད་བདེ་བ་ཅན་དང་པོ་ཏ་ལ་སོགས་པའི་ཞིང་ཁམས་དང་།
རང་དང་སེམས་ཅན་ཐམས་ཅད་ཀྱི་ལུས་ཐུགས་རྗེ་ཆེན་པོ། ངག་གི་སྒྲ་
གྲགས་ཐམས་ཅད་གསུང་ཡི་གེ་དྲུག་པ། སེམས་ཀྱི་དྲན་རྟོག་ཐམས་ཅད་
འཕགས་པའི་ཐུགས་སྟོང་ཉིད་སྙིང་རྗེ་ཟུང་འཇུག་གི་ངོ་བོ་ཡིན་པར་ཡང་ཡང་
བསྒོམ་སྟེ། གཞན་གྱི་གནོད་ལན་ཐམས་ཅད་ལ་ཕན་བཏགས་པ་ཁོ་ནའི་སྒོ་
ནས་འཇལ་བར་འདོད་པའི་བསམ་སྦྱོར་ལ་ནན་ཏན་ཆེར་མ་བསྐྱེད་ན་སྐུ་
གསུང་ཐུགས་ཀྱི་དམ་ཚིག་དང་འགལ་ཞིང་འཕགས་པའི་ཐུགས་ཀྱིས་ཁྲེལ་ཏེ་

བྱིན་རླབས་རྒྱང་རིང་དུ་འགྲོ་བས་དེ་རྣམས་དང་མི་འགལ་བ་དང་། གཞན་གྱི་
སྡུག་བསྔལ་ཐམས་ཅད་བདག་གིས་ཚུར་ལེན། བདག་གི་བདེ་བ་ཐམས་
ཅད་གཞན་ལ་བཏང་བར་ཡང་ཡང་བསླབ། མ་རྒན་སེམས་ཅན་ཐམས་ཅད་
བདག་གཅིག་པུས་སངས་རྒྱས་ཀྱི་ས་ལ་འགོད་པའི་ཆེད་དུ་དགེ་བའི་ལས་
འདི་དག་བགྱིད་དོ་སྙམ་པའི་བྱང་ཆུབ་ཀྱི་སེམས་དང་སྐད་ཅིག་ཙམ་ཡང་མི་
འབྲལ་བའི་སྒོ་ནས། གང་ཟག་རབ་འབྲིང་ཐ་མའི་བསླབ་བྱ་གོང་དུ་བསྟན་པ་
དེ་དག་གཞིར་བཟུང༌། གཞན་ཡང་ཉིན་རེ་བཞིན་འཕགས་པ་ཐུགས་རྗེ་ཆེན་
པོའི་གཟུངས་སྔགས་རིང་ཐུང་། རབ་བརྒྱ་རྩ་བརྒྱད་རེ། འབྲིང་ཉེར་གཅིག
ཐ་མའང་བཅོ་ལྔ་རེ་མ་ཆག་པ་བྱ་ཞིང་། སྒོ་གསུམ་གྱི་དགེ་བ་ཐམས་ཅད་ཉིན་
རེ་བཞིན་གོང་འཕེལ་དུ་བྱ་དགོས་པ་སྟེ། འདི་རྣམས་ནི་སྨྱུང་གནས་གྲོལ་ཡང་།
དེ་ཕན་ཆད་དུས་རྒྱུན་མར་སྲུང་དགོས་པའི་དམ་ཚིག་ཡང་ཡིན་ནོ། །བསྙེན་
གནས་ཀྱི་སྡོམ་པ་ཁོ་ན་ཉིན་ཞག་ཕྲུགས་རེར་སྲུང་བ་ཡང་ཟས་གདན་གཅིག་
ལ་སྤྱོད་དེ་བསླབ་པ་ཉམས་སུ་ལེན་པའང་སྔ་མ་བཞིན་ཡིན་ཅིང་། འདི་ནི་
སྨྱུང་གནས་བསྲུང་མི་ནུས་པའི་ཧ་ཅང་རྒན་པའམ། ནད་པའམ། ལོང་ཁོམ་
མེད་པ་སོགས་ཀྱིས་རྒྱུན་མར་རམ། ཉ་སྟོང་ཚེས་བརྒྱད་སོགས་ཀྱི་དུས་བཟང་
གི་སྐབས་རྣམས་སུ་བླངས་ཏེ་སྲུང་ན་ཡང་ཕན་ཡོན་བསམ་གྱིས་མི་ཁྱབ་བོ།།
ཁ་ཅིག་སྨྱུང་གནས་ངག་བཅད་ཀྱི་ཉིན་མོའམ། ཆ་བརྒྱད་སོགས་ཀྱི་ཕྱི་མ་
རྣམས་ལ་གསོ་སྦྱོང་གི་སྡོམ་པ་ལེན་མི་དགོས་པར་ཉིན་དང་པོ་བླངས་པ་དེས་
ཆོག་པར་འདོད་པ་དང༌། སྨྱུང་གནས་གྲོལ་བའི་ནངས་མོ་སྡོམ་པ་སློབ་དཔོན་
གྱི་དྲུང་དུ་འབུལ་དགོས་པར་འདོད་པ་ཞིག་ཡུལ་འགའ་ཞིག་གི་གྲུབ་མཐའི་

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད། །
སྲོལ་ལ་ཡོད་པར་སྐད་ཐོས་ཀྱང་། དེ་ལྟར་ཡོད་སྲིད་ན་དེ་ནི་རྒྱལ་བའི་གསུང་
ལ་མ་ལྟོས་པའི་རང་བཟོའི་མུན་སྤྲུལ་ཁོ་ནར་ཡིན་ཅིང་། སྨྱུང་གནས་
ལ་རྐྱང་ཁུག་གཉིས་སམ། ཆ་མང་པོ་བསྡད་ཀྱང་བསྙེན་གནས་ཀྱི་སྡོམ་པ་
འདི་ཉིན་ཞག་གི་མཐའ་ཅན་ཡིན་པས། ནངས་མ་རེ་རེ་བཞིན་ལེན་དགོས་ལ།
སང་གི་ནངས་པར་འབུལ་མི་དགོས་པར་བླངས་པའི་དུས་མཚམས་རྫོགས་
པས་བཏང་བ་ཡིན་ནོ། །ཐེག་པ་ཆེ་ཆུང་གི་མདོ་དང་བསྟན་བཅོས་འགའ་ཞིག་
ལས་ཇི་སྲིད་འཚོ་བའི་མཐའ་ཅན་དུ་ལེན་རྒྱུ་ཡོད་པར་གསུངས་པ་དང་། དེས་
མཚོན་ཏེ་སྔོན་གྱི་སློབ་དཔོན་རྣམས་ཀྱིས་ཉིན་ཞག་མང་པོའམ། ཟླ་བའམ། །
ལོ་ཁ་ཤས་ཅི་རིགས་ལ་རྒྱུད་ཚོད་དང་བསྟུན་པར་ལེན་དུ་ཆོག་པར་གསུངས་
པ་ཙམ་ཡོད་ཀྱང་། ཇི་ལྟར་ལེན་ཚུལ་གྱི་ཆོ་ག་ཕྱག་ལེན་དང་བཅས་པ་ནི་མ་
བྱུང་བར་སྣང་ངོ༌། །འོན་ཀྱང་འདིར་ཐེག་པ་ཆེན་པོའི་ལུགས་ཡིན་སྟབས་
སེམས་བསྐྱེད་ཀྱི་སྡོམ་པ་ནི། སེམས་ཅན་བློས་འདོར་ཏེ། རྫོགས་པའི་བྱང་
ཆུབ་ཐོབ་འདོད་ཀྱི་སྨོན་སེམས་རྩ་བ་ནས་བོར་བ་སོགས་བཏང་བྱེད་ཀྱི་རྒྱུ་མ་
བྱུང་ན་སངས་རྒྱས་མ་ཐོབ་བར་བཏང་བར་མི་འགྱུར་བ་ནི་གོང་དུ་བཤད་ཟིན་
པ་ལྟར་རོ། ༈ །ལྔ་པ་སྒྲུབ་པ་དག་པའི་ཕན་ཡོན་ལ་གཉིས་ཏེ། སྨྱུང་གནས་
རྣམ་པར་དག་པའི་ཕན་ཡོན་དང་། ཡིག་དྲུག་གཙོ་བོར་བཟླས་པའི་ཕན་ཡོན་
ནོ། །དང་པོ་ནི། དེ་ལྟར་སྨྱུང་བར་གནས་པ་དངོས་གཙང་ཆ་གཅིག་གམ། རེ་
ཟུང་ཙམ་མམ། ཆ་བརྒྱད་ཅིག་གམ། དེ་ལས་གྲངས་མང་བ་སོགས་ཅི་ཙམ་
འགྲུབ་པ་ལ་དེ་ཙམ་གྱི་བསོད་ནམས་ཀྱི་ཕུང་པོ་ཚད་མེད་པ་རེ་འབྱུང་ཚུལ་
རྒྱལ་བའི་ལུང་གི་སྒོ་ནས་རྒྱ་ཆེར་གོང་དུ་བཤད་ཟིན་པ་ལྟར་དང༌། གཞན་

ཡང་། འཕགས་པ་ཀླུ་སྒྲུབ་ཀྱིས། །གསོ་སྦྱོང་འདོད་སྤྱོད་ལྷ་ལུས་ཡིད་འོང་བ། །
སྐྱེས་པ་བུད་མེད་རྣམས་ལ་སྩོལ་བར་བགྱི། །ཞེས་གསུངས་པ་ལྟར། སྔོན་
སྟོན་པ་སངས་རྒྱས་དངོས་སུ་ཞལ་བཞུགས་སྐབས། རང་དོན་ཡིད་བྱེད་དང་
བཅས་པས་བསྙེན་གནས་དག་པ་ལན་གཅིག་བསྲུང་བ་རྣམས་ཀྱང་། སུམ་ཅུ་
རྩ་གསུམ་གྱི་ལྷ་ཡུལ་དུ་སྐྱེས་ཤིང༌། བསྙེན་གནས་ཅུང་ཟད་ཉམས་པ་རྣམས་
ཀྱང་རྒྱལ་ཆེན་སྡེ་བཞིའི་ལྷ་གནས་སུ་སྐྱེས་པ་ལ་སོགས་པའི་ཕན་ཡོན་བསམ་
གྱིས་མི་ཁྱབ་པ་ཞིག་གསུངས་ལ། དེ་ལས་ཀྱང་ཁྱད་པར་དུ། ཟླ་བ་སྒྲོན་མེའི་
མདོ་ལས། །གང་ཞིག་བསྐལ་པ་བསམ་གྱིས་མི་ཁྱབ་པར། །རྒྱལ་བ་བྱེ་བ་
མང་པོ་མཆོད་བྱས་ལས། །གང་ཞིག་དམ་པ་རབ་ཏུ་འཇིག་པ་དང༌། །བདེ་
གཤེགས་བསྟན་པ་འགགས་པར་གྱུར་པའི་ཚེ། །ཉིན་མཚན་དུ་ནས་བསླབ་པ་
གཅིག་སྤྱོད་པ། །དེ་ནི་དེ་བས་བསོད་ནམས་ཁྱད་པར་འཕགས། །ཞེས་
གསུངས་པ་ལྟར། སྔོན་སངས་རྒྱས་ཀྱི་བསྟན་པ་རྒྱས་པའི་ཚེ་ཡུན་རིང་པོར་
སྡོམ་པ་བསྲུང་བའི་བསོད་ནམས་པས་ཀྱང་། ད་ལྟ་སངས་རྒྱས་ཀྱི་བསྟན་པའི་
མཐར་ཐུག་པའི་སྐབས་འདིར་ཉིན་ཞག་གཅིག་ལ་སྡོམ་པ་སྣ་གཅིག་བསྲུང་
བའི་ཕན་ཡོན་ཆེ་ཞིང་། དེ་ལས་ཀྱང་བྱང་ཆུབ་སེམས་བསྐྱེད་ཀྱིས་ཟིན་པའི་
སྡོམ་པ་ནི་ཕན་ཡོན་ནམ་མཁའི་མཐའ་ལྟར་ཚད་བཟུང་དུ་མེད་ཅིང་། རྫོགས་
པའི་སངས་རྒྱས་ཀྱི་གོ་འཕང་ཐོབ་པའི་རྒྱུར་འགྱུར་ལ། ཁྱད་པར་ད་རེས་སྨྱུང་
གནས་ཀྱི་སྐབས་སུ་གསང་སྔགས་རྡོ་རྗེ་ཐེག་པའི་ལྷ་དང་སྔགས་ཀྱི་རྣལ་
འབྱོར་ཟབ་མོ་དང་འབྲེལ་བར་ཉམས་སུ་བླངས་པས། ཚེ་འདིར་གསང་
སྔགས་ཀྱི་རིག་པ་འཛིན་པའི་གྲལ་དུ་འཁོད་ཅིང་། ད་ཕན་ཆད་ཅི་ཙམ་འགོར་

སྨྱུང་གནས་སྒྲུབ་ཐབས་ཀྱི་ཕན་ཡོན་ཉམས་ཁྲིད་ཐེག་པ་མཆོག་གི་སྒོ་འབྱེད།
ཡང་མི་ཚེ་བཅུ་དྲུག་ལས་མི་འགྱང་བར་ཕྱག་རྒྱ་ཆེན་པོ་མཆོག་གི་དངོས་གྲུབ་
ཐོབ་པར་བྱེད་པ་ཡིན་པས་དགའ་བ་སྒོམས་ཤིག ཅེས་དཔལ་སྤྲུལ་འཇིགས་
མེད་ཆོས་ཀྱི་དབང་པོའི་ཞལ་སྔ་ནས་ཇི་སྐད་གསུངས་པ་ལྟར་དང༌། སྨྱུང་བར་
གནས་པ་དག་པ་ལན་གཅིག་བྱས་པའི་གང་ཟག་དེ་ངན་སོང་དུ་མི་སྐྱེ་ཞིང་།
གལ་ཏེ་སྐྱེ་ཡང་དེར་མི་བཏང་བར་སྤྱན་རས་གཟིགས་ཀྱིས་དམ་བཅའི་དབུ་
སྙུང་བཞེས་པ་དང༌། དཀར་པོ་ཆ་བརྒྱད་གཅིག་བགྱིས་པའི་མི་དེ་ཤི་མ་ཐག་
ཏུ་བདེ་བ་ཅན་དུ་སྐྱེ་བར་འགྱུར་ཞེས་ཞལ་གྱིས་བཞེས་ཤིང་། གལ་ཏེ་སྐྱེ་བར་
མ་གྱུར་ན་འཕགས་པ་སྤྱན་རས་གཟིགས་ཁོང་སངས་མི་རྒྱ་བའི་བདེན་ཚིག་
གསུངས་པ་དང༌། ཐེ་ཚོམ་བྱས་ན་དེ་ལྟར་མི་འགྱུར་བས་དེ་ནི་མ་གཏོགས་སོ་
ཞེས་གསུངས་པ་སོགས། མདོར་ན་རང་རང་གིས་རྒྱལ་བ་སྲས་བཅས་
ཀྱི་གསུང་ལ་ཡིད་ཆེས་ཏེ་ཚུལ་བཞིན་ཉམས་ལེན་བྱེད་ནུས་ན་ཕན་ཡོན་ནི་
གང་ཟག་སུས་ཀྱང་བརྗོད་མི་ནུས་པ་ཞིག་ཡོད་པར་ངེས་སོ།། ༈ གཉིས་པ་
ཡིག་དྲུག་གཙོ་བོར་བཟླས་པའི་ཕན་ཡོན་ནི། སྤྱིར་རྒྱུད་སྡེ་བཞི་ཀ་ནས་
གསུངས་སོ་ཅོག་གི་ཐུགས་རྗེ་ཆེན་པོའི་རིག་སྔགས་ཐམས་ཅད་ཀྱི་ཡང་སྙིང་
ཡི་གེ་དྲུག་མ་འདི་ཡིན་པས། རིག་སྔགས་སོ་སོའི་ཕན་ཡོན་གང་ཇི་སྙེད་
གསུངས་པ་ཐམས་ཅད་འདི་ཁོ་ན་ལ་ཚང་བ་ཡིན་ཏེ། པདྨ་ཅོད་པན་གྱི་རྒྱུད་
ལས། དེ་ཐམས་ཅད་ཀྱི་སྔགས་བསྡུས་པ་ནི། ཨོཾ་མ་ཎི་པདྨེ་ཧཱུཾ་ཞེས་པའོ། །
འདིས་ནི་རིགས་གསུམ་གྱི་བདག་པོར་འགྱུར་ཏེ། ཕན་ཡོན་ནི་དེའོ། །ཆོས་
ཀྱི་སྐུ་དང་གཟུགས་ཀྱི་སྐུ་ཡི་ཐུགས་རྗེ་ཆེན་པོ་མཐོང་བར་འགྱུར་རོ། །ཞེས་
དང༌། ཁྱད་པར་དུ་ཟ་མ་ཏོག་བཀོད་པའི་མདོ་ལས། འདི་ནི་བྱང་ཆུབ་སེམས་

དཔའ་སྤྱན་རས་གཟིགས་ཀྱི་དབང་པོའི་སྙིང་པོ་དམ་པའོ། །གང་ཡང་ཡི་གེ་
དྲུག་མའི་རིག་སྔགས་འཛིན་ཅིང་བཟླས་པའི་སེམས་ཅན་དེ་དག་ནི་བསོད་
ནམས་དང་ལྡན་པ་སྟེ། དེ་དག་བཟླས་པའི་ཚེ་སངས་རྒྱས་བཅོམ་ལྡན་འདས་
གང་གཱའི་ཀླུང་གི་བྱེ་མ་སྙེད་དགུ་བཅུ་རྩ་དགུ་འདུ་བར་འགྱུར་རོ། །བྱང་ཆུབ་
སེམས་དཔའ་རྡུལ་ཕྲ་རབ་དང་མཉམ་པ་འདུ་བར་འགྱུར་རོ། །ཕ་རོལ་ཏུ་ཕྱིན་
པ་དྲུག་སྒོ་ན་གནས་པར་འགྱུར་རོ། །གཞན་ཡང་ལྷ་ཡི་སྡེ་སུམ་ཅུ་རྩ་གཉིས་
ཀྱི་ལྷ་ཡི་བུ་དག་འདུ་ཞིང་། རྒྱལ་པོ་ཆེན་པོ་བཞིས་ནི་ཕྱོགས་བཞི་ནས་སྲུང་།
ཀླུ་ཡི་རྒྱལ་པོ་དང་ཀླུ་བྱེ་བ་སྟོང་ཕྲག་དུ་མས་ནི་ཡོངས་སུ་སྲུང་། ས་བླའི་གནོད་
སྦྱིན་དག་ནི་བླ་གབ་མེད་པར་སྲུང་བར་བྱེད་དོ། །དེའི་བ་སྤུའི་ཁུང་བུ་རེ་རེ་
ལའང་དེ་བཞིན་གཤེགས་པ་བྱེ་བ་བཞུགས་ཏེ། ཁྱོད་ཀྱི་རིགས་རུས་བདུན་
རྒྱུད་ཚུན་ཆད་དུ་ཡིད་བཞིན་གྱི་ནོར་བུ་ཐོབ་པར་བྱས། ལུས་ཀྱི་སྲོག་ཆགས་
ཐམས་ཅད་ཀྱང་ཕྱིར་མི་ལྡོག་པར་བཀོད་པར་བྱས་ཏེ་ལེགས་སོ་ལེགས་སོ་
ཞེས་སྦྱིན་པར་མཛད་དོ། །ཡི་གེ་དྲུག་མའི་སྔགས་འདི་ལ་ལ་ཞིག་གིས་ལུས་
ལ་འཆང་ན་དེ་ནི་རྡོ་རྗེའི་ལུས། རིང་བསྲེལ་གྱི་མཆོད་རྟེན། རྒྱལ་བའི་ཡེ་ཤེས་
སུ་རིག་པར་བྱའོ། །གང་ཟག་གང་ཞིག་འདི་བཟླས་པས་དེ་ནི་སྤོབས་པ་མི་
ཟད་ཅིང་ཡེ་ཤེས་ཀྱི་ཕུང་པོ་རྣམ་པར་དག་ལ་སྙིང་རྗེ་ཆེན་པོ་དང་ལྡན་ཏེ་ཉི་མ་
རེ་རེ་ཞིང་ཕར་ཕྱིན་དྲུག་ཡོངས་སུ་རྫོགས་ནས་རིག་འཛིན་གྱི་འཁོར་ལོས་
སྒྱུར་བ་དང༌། བླ་ན་མེད་པའི་བྱང་ཆུབ་ཀྱང་མྱུར་དུ་འཐོབ་པར་འགྱུར་རོ། །
དེའི་ལག་གིས་རེག་པ་ཐམས་ཅད་ཀྱང་བྱང་ཆུབ་སེམས་དཔའ་སྲིད་པ་ཐ་མ་
པར་འགྱུར་རོ། །སེམས་ཅན་གང་དག་ཐ་ན་དུད་འགྲོའི་སྐྱེ་གནས་སུ་གྱུར་

 པས་ཀྱང་གང་ཟག་དེ་མཐོང་ངམ། དེའི་ཡིད་ཀྱིས་སེམས་པར་བྱེད་ན་དེ་དག་
སྐྱེ་རྒ་ན་འཆིའི་སྡུག་བསྔལ་ཟད་དེ་སྲིད་པ་ཐ་མ་པའི་བྱང་ཆུབ་སེམས་དཔར་
འགྱུར་རོ། །ཞེས་སོགས་དང༌། ཡང་། རྡུལ་ཕྲ་རབ་ཀྱི་རྡུལ་རྣམས་དང༌། རྒྱ་
མཚོའི་མཇིང་གི་བྱེ་མ་ཐམས་ཅད་དང་། གླིང་བཞི་པའི་ཆུ་ཡི་ཐིགས་པ་རྣམས་
དང༌། འབྲུ་ཡི་ཚོགས་རྣམས་དང་། སྤུ་ཡི་ཉག་མ་རྣམས་དང༌། ཐང་ཤིང་གི་ལོ་
མ་ཇི་སྙེད་ཡོད་པ་རྣམས་དང་། ལོ་བཅུ་གཉིས་སུ་ཉིན་མཚན་མེད་པར་བབས་
པའི་ཆར་གྱི་ཐིགས་པ་རྣམས། རེ་རེ་ནས་དེ་བཞིན་གཤེགས་པའི་ཡེ་ཤེས་
ཀྱིས་བགྲང་བར་ནུས་ཀྱང༌། ཡི་གེ་དྲུག་པ་ལན་ཅིག་བཟླས་པའི་བསོད་
ནམས་ནི་བགྲང་མི་ནུས་པར་གསུངས་པ་དང༌། གླིང་བཞི་པའི་སེམས་ཅན་
ཐམས་ཅད་ས་བདུན་པ་ལ་གནས་པར་འགྱུར་བ་དེའི་བསོད་ནམས་པས་ཀྱང་
ཡི་གེ་དྲུག་མ་ལན་གཅིག་བཟླས་པའི་བསོད་ནམས་ཆེ་བ་སོགས་གསུངས་པ་
དང༌། གཞན་ཡང་ཡི་གེ་དྲུག་མའི་རིག་སྔགས་འབྲིར་འཇུག་པ་དེས་ནི་ཆོས་
ཀྱི་ཕུང་པོ་བརྒྱད་ཁྲི་བཞི་སྟོང་འབྲིར་འཇུག་པར་འགྱུར་རོ། །སངས་རྒྱས་ཀྱི་
སྐུ་གཟུགས་རྡུལ་ཕྲ་རབ་དང་མཉམ་པ་ལྷ་ཡི་གསེར་རིན་པོ་ཆེ་ལས་ཉིན་རེ་
བཞིན་དུ་བྱེད་ཅིང་། རིང་བསྲེལ་འཇུག་པ་དེའི་རྣམ་པར་སྨིན་པ་ནི་ཡི་གེ་དྲུག་
མའི་འབྲུ་གཅིག་གི་རྣམ་པར་སྨིན་པ་སྟེ་ཡོན་ཏན་བསམ་གྱིས་མི་ཁྱབ་བོ། །
འདི་བཟླས་པར་བྱེད་ན་ཏིང་ངེ་འཛིན་བརྒྱ་རྩ་བརྒྱད་ཐོབ་པར་འགྱུར་རོ། །
རྣལ་འབྱོར་གཞན་རྣམས་ནི་ཕུ་མ་དང་མཚུངས་ལ། འདི་ནི་འབྲས་ཀྱི་སྙིང་
པོར་གྱུར་པའོ། །ཞེས་སོགས་མདོ་རྒྱུད་ཀྱི་སྐབས་ཐམས་ཅད་ནས་རྒྱ་ཆེར་
བསྔགས་པའི་ཡོན་ཏན་ཐམས་ཅད་ནི་འདིར་བཤད་ཀྱིས་ག་ལ་ལོང་། འདི་ནི་
 

 
མཚོན་དོན་ཙམ་ཞིག་བཀོད་པ་ཡིན་ཞིང་། མདོར་ན་བཟླས་བྱའི་སྔགས་ཤིག་
ལ་སངས་རྒྱས་ཐམས་ཅད་ཀྱི་གསུང་གི་སྙིང་པོ་ཡིག་དྲུག་ལྟ་བུའི་ཕན་ཡོན་ཆེ་
བ་གཞན་མེད་པར་གསུངས་པས་འདི་ཁོ་ན་ལ་འབད་པར་རིགས་པ་ཡིན་ནོ། །
གཞན་ཡང་འཕགས་པ་ཐུགས་རྗེ་ཆེན་པོ་དངོས་ཉིད་གངས་ལྗོངས་ཀྱི་ཆོས་
སྐྱོང་བའི་རྒྱལ་པོ་སྲོང་བཙན་སྒམ་པོ་ཉིད་དུ་སྤྲུལ་པའི་ཞལ་སྔ་ནས་གསུངས་
པའི་ཡི་གེ་དྲུག་མའི་སྒྲུབ་སྐོར་ལས་འབྱུང་བ་བཞིན། ཡི་གེ་དྲུག་མའི་མཚན་
དོན་ལ་སེམས་ན་འདི་ལྟར། ཨོ་རང་བྱུང་ཡེ་ཤེས་འདི་བཟླས་པས། །ཤེས་
རབ་ཆེན་པོའི་ངང་ཉིད་ཀྱིས། །འཆལ་བའི་དྲི་མ་རྣམ་དག་ནས། །ཤེས་རབ་
ཕ་རོལ་ཕྱིན་པ་རྫོགས། །མ་བྱམས་པ་ཆེན་པོ་འདི་བཟླས་པས། །བསམ་གཏན་
མ་གཡེང་ཏིང་འཛིན་གྱིས། །གཡེང་བའི་དྲི་མ་རྣམ་དག་ནས། །བསམ་གཏན་
ཕ་རོལ་ཕྱིན་པ་རྫོགས། །ཎི་ཀུན་གྱི་འབྱུང་གནས་འདི་བཟླས་པས། །ཉོན་
མོངས་མ་ལུས་ཞི་བྱས་པས། །འཆལ་བའི་དྲི་མ་རྣམ་དག་ནས། །ཚུལ་ཁྲིམས་
ཕ་རོལ་ཕྱིན་པ་རྫོགས། །པད་དྲི་མེད་གསལ་བ་འདི་བཟླས་པས། །འགྲོ་བའི་
དོན་ལ་རབ་བརྩོན་པས། །ལེ་ལོའི་དྲི་མ་རྣམ་དག་ནས། །བརྩོན་འགྲུས་ཕ་
རོལ་ཕྱིན་པ་རྫོགས། །མེ་སྨིན་པར་བྱེད་པ་འདི་བཟླས་པས། །ལོངས་སྤྱོད་མི་
ཟད་དགོས་འདོད་འབྱུང་། །སེར་སྣའི་དྲི་མ་རྣམ་དག་ནས། སྦྱིན་པའི་ཕ་རོལ་
ཕྱིན་པ་རྫོགས། །ཧཱུྃ། སྡུད་པར་བྱེད་པ་འདི་བཟླས་པས། །སྡུག་བསྔལ་བདེ་
བར་གཤེགས་པ་ཡིས། །ཁོང་ཁྲོའི་དྲི་མ་རྣམ་དག་ནས། །བཟོད་པའི་ཕ་རོལ་
ཕྱིན་པར་རྫོགས། །ཞེས་ཕར་ཕྱིན་དྲུག་རྫོགས་པར་བྱེད་པའི་ངོ་བོ་ཡང་ཡི་གེ་
དྲུག་མ་ཡིན་པ་དང༌། ཡང་ཨོཾ་ཡེ་ཤེས་རང་གསལ་འདི་བཟླས་པས། །ཤེས་
 

 
རབ་ཆེན་པོའི་ངང་ཉིད་ཀྱིས། །ལྷ་འཕོ་ལྟུང་ཞི་ནས་ཕུན་སུམ་ཚོགས། །ལྷ་རུ་
སྐྱེ་བའི་གཡང་ས་གཅོད། །འགག་མེད་མཉམ་པ་འདི་བཟླས་པས། །བསམ་
གཏན་ཐུགས་རྗེ་ཆེན་པོ་འདིས། །འཐབ་རྩོད་ཞི་ནས་བདེ་བར་གནས། །ལྷ་
མིན་སྐྱེ་བའི་གཡང་ས་གཅོད། །ཎི་གཉིས་སུ་མེད་པ་འདི་བཟླས་པས། །ཉོན་
མོངས་ཞི་ནས་ཆོས་ཉིད་ཤར། །སྡུག་བསྔལ་ཞི་ནས་སྐུ་ལྔ་ཐོབ། །མི་རུ་སྐྱེ་
པའི་གཡང་ས་གཅོད། །པད་དག་གསལ་དྲི་མེད་འདི་བཟླས་པས། །ལེ་ལོ་
སྤངས་པའི་དད་བརྩོན་གྱིས། །རྨོངས་པ་གྲོལ་ནས་རིག་པ་གསལ། །བྱོལ་
སོང་སྐྱེ་བའི་གཡང་ས་གཅོད། །མེ་ཡེ་ཤེས་ཆེན་པོ་འདི་བཟླས་པས། །སེར་སྣ་
བྲལ་བའི་ལོངས་སྤྱོད་འདིས། །བཀྲེས་སྐོམ་ཞི་ནས་དགོས་འདོད་འབྱུང་། །
ཡི་དྭགས་སྐྱེ་བའི་གཡང་ས་གཅོད། །ཧཱུྃ་དབང་བསྡུད་ཆེན་པོ་འདི་བཟླས་པས།།
བཟོད་པས་ཞེ་སྡང་རབ་སྤངས་ནས། །ཚ་གྲང་ཞི་ནས་བདེ་བར་གནས། །
དམྱལ་བར་སྐྱེ་བའི་གཡང་ས་གཅོད། །ཅེས་འགྲོ་བ་རིགས་དྲུག་གི་སྐྱེ་སྒོ་
གཅོད་ཅིང་སྡུག་བསྔལ་ཐམས་ཅད་ཞི་བར་བྱེད་པའང་ཡི་གེ་དྲུག་མ་ཡིན་པ་
དང༌། ཡང༌། ཨོཾ་དོན་དམ་སྐུ་འཆར་འདི་བཟླས་པས། །འཛིན་པའི་སྡུག་
བསྔལ་ཞི་བར་བྱེད། །འདོད་ཡོན་དྲུག་ལ་མ་ཞེན་པས། །ཆོས་ཀྱི་སྐུ་ཡི་ངོ་བོ་
ཡིན། །མ་སྤྲོས་དང་བྲལ་བ་འདི་བཟླས་པས། །ཐུགས་རྗེའི་བྱམས་པས་སྐྱོང་
བར་བྱེད། །བདག་གཞན་ཕྱོགས་ཆར་མི་འཛིན་པས། །ལོངས་སྤྱོད་རྫོགས་
སྐུའི་ངོ་བོ་ཡིན། །ཎི་ཀུན་གྱི་ས་བོན་འདི་བཟླས་པས། །ཐུགས་རྗེའི་ཞགས་
པས་འགྲོ་བ་འཛིན། ཀུན་ལ་ཁྱབ་པའི་སྙིང་རྗེ་ཅན། །སྤྲུལ་པའི་སྐུ་ཡི་ངོ་བོ་
ཡིན། །པད་དག་ཅིང་དྲི་མེད་འདི་བཟླས་པས། །བག་ཆགས་ངན་པ་བྱང་བྱས་
 

 ནས། །སྣང་བ་འགྱུར་བའི་ཐུགས་རྗེ་ཅན། །ངོ་བོ་ཉིད་སྐུའི་ངོ་བོ་ཡིན། །མེ་
ཞེན་འཛིན་སྤངས་པ་འདི་བཟླས་པས། །བཏང་སྙོམས་གཉིས་སུ་མི་བྱེད་པར། །
འདོད་པའི་གདུང་བའི་མ་ཞེན་པས། །མངོན་བྱུང་སྐུ་ཡི་ངོ་བོ་ཡིན། །ཧཱུྃ་ཁོང་
ནས་འབྱུང་བ་འདི་བཟླས་པས། །མི་འགྱུར་གདེང་དང་ལྡན་པ་ཡིན། །ཐོག་
མཐའ་མེད་ནས་གནས་པ་འདི། །རྡོ་རྗེའི་སྐུ་ཡི་ངོ་བོ་ཡིན། །ཅེས་ཐོབ་བྱ་སྐུ་
དྲུག་ཐོབ་པར་བྱེད་པ་ཡང་ཡི་གེ་དྲུག་མ་ཡིན་པ་དང༌། ཡང་། ཨོཾ་ཡེ་ཤེས་
རང་གསལ་འདི་བཟླས་པས། །གཟུགས་སྡུག་མི་སྡུག་ལ་འཛིན་པ་མེད། །
མིག་འཛིན་པ་མེད་པ་ཆོས་ཀྱི་དབྱིངས། །གཟུགས་དབྱིངས་སུ་གྲོལ་ཞིང་
དབྱིངས་སུ་ཐིམ། །མ་རྣམ་རྟོག་མ་འགགས་འདི་བཟླས་པས། །སྒྲ་སྙན་མི་སྙན་
ལ་འཛིན་པ་མེད། །རྣ་བ་འཛིན་པ་མེད་པ་ཆོས་ཀྱི་དབྱིངས། །སྒྲ་དབྱིངས་སུ་
གྲོལ་ཞིང་དབྱིངས་སུ་ཐིམ། །ཎི་ཡེ་ཤེས་རང་བྱུང་འདི་བཟླས་པས། །དྲི་ཞིམ་
མི་ཞིམ་ལ་འཛིན་པ་མེད། །དྲི་འཛིན་པ་མེད་པ་ཆོས་ཀྱི་དབྱིངས། །དྲི་དབྱིངས་
སུ་གྲོལ་ཞིང་དབྱིངས་སུ་ཐིམ། །པད་རང་གསལ་ཆེན་པོ་འདི་བཟླས་པས། །
རོ་ཞིམ་མི་ཞིམ་ལ་འཛིན་པ་མེད། །ལྕེ་འཛིན་པ་མེད་པ་ཆོས་ཀྱི་དབྱིངས། །རོ་
དབྱིངས་སུ་གྲོལ་ཞིང་དབྱིངས་སུ་ཐིམ། །མེ་ཆོས་དབྱིངས་མ་བཅོས་འདི་
བཟླས་པས། །རེག་འཇམ་རྩུབ་གཉིས་ལ་འཛིན་པ་མེད། །ལུས་འཛིན་པ་
མེད་པ་ཆོས་ཀྱི་དབྱིངས། །རེག་དབྱིངས་སུ་གྲོལ་ཞིང་དབྱིངས་སུ་ཐིམ། །ཧཱུཾ་
ཆོས་ཉིད་འགྱུར་མེད་འདི་བཟླས་པས། །ཡིད་དགའ་མི་དགའ་ལ་འཛིན་པ་
མེད། །སེམས་འཛིན་པ་མེད་པ་ཆོས་ཀྱི་དབྱིངས། །སེམས་དབྱིངས་སུ་གྲོལ་
ཞིང་དབྱིངས་སུ་ཐིམ། །ཞེས་ཚོགས་དྲུག་དགེ་བར་བསྒྱུར་ཞིང་ཡུལ་དྲུག་
 

 དབྱིངས་སུ་གསལ་བར་བྱེད་པའང་ཡི་གེ་དྲུག་མ་ཡིན་པ་དང༌། ཡང་། ཨོཾ་
གཏི་མུག་འཇོམས་པ་འདི་བཟླས་པས། །མ་རིག་རིག་པའི་ཡུལ་དུ་གསལ། །
དབྱིངས་ལས་མི་འགྱུར་རང་སར་བརྟན། །ཆོས་ཀྱི་དབྱིངས་ཀྱི་ཡེ་ཤེས་ཤར། །
མ་ཞེ་སྡང་འཇོམ་པ་འདི་བཟླས་པས། །རང་རིག་བྱང་ཆུབ་སེམས་སུ་གསལ། །
གསལ་ལ་དག་པའི་ངང་ཉིད་ལས། །མེ་ལོང་ལྟ་བུའི་ཡེ་ཤེས་ཤར། །ཎི་ང་
རྒྱལ་འཇོམས་པ་འདི་བཟླས་པས། །ཆོས་ཉིད་མཉམ་ལས་མ་འདྲེས་ཤར། །
རང་གསལ་ཉིད་ཀྱི་ངང་ཉིད་ལས། །མཉམ་པ་ཉིད་ཀྱི་ཡེ་ཤེས་ཤར། །པད་
འདོད་ཆགས་འཇོམས་པ་འདི་བཟླས་པས། །ཆོས་ཉིད་དབྱིངས་ལ་འཕེལ་
འགྲིབ་མེད། །རིག་པ་དུས་གསུམ་འདུས་མ་བྱས། །སོ་སོར་རྟོགས་པའི་ཡེ་
ཤེས་ཤར། །མེ་ཕྲག་དོག་འཇོམས་པ་འདི་བཟླས་པས། །ཤེས་བྱ་ཡེ་ནས་
དག་པ་ལ། །མི་འགྱུར་དབྱིངས་ནས་མི་གཡོ་བ། །བྱ་བ་ནན་ཏན་ཡེ་ཤེས་
ཤར། །ཧཱུཾ་དུག་ལྔ་འཇོམས་པ་འདི་བཟླས་པས། །གསང་བ་གསུམ་གྱི་ཡི་གེ་
ལས། །རང་རིག་སེམས་ཀྱི་འོད་གསལ་བས། །ལྷན་ཅིག་སྐྱེ་བའི་ཡེ་ཤེས་
ཤར། །ཞེས་ཉོན་མོངས་པ་དྲུག་སྦྱོངས་ཤིང་ཡེ་ཤེས་དྲུག་འཆར་བར་བྱེད་པ་
ཡང་ཡི་གེ་དྲུག་པ་ཡིན་པ་དང་། ཡང་། ཨོཾ་ཡེ་ཤེས་རྣམ་ལྔ་འདི་བཟླས་པས། །
དུག་ལྔ་རྩད་ཆད་སྐུ་ལྔ་ཐོབ། །རང་བྱུང་མ་འགགས་ཅིར་ཡང་འཆར། །སྟོང་པ་
ཆེན་པོ་ཆོས་ཀྱི་དབྱིངས། །མ་མ་བཅོས་རང་གནས་འདི་བཟླས་པས། །སྤྲོས་
བྲལ་མཉམ་པ་རིས་མེད་པས། །ཐུགས་རྗེ་ཀུན་ལ་ཁྱབ་པ་ཡིས། །མ་འགགས་
རྩལ་དུ་རང་བྱུང་ཤར། །ཎི་ཡེ་ཤེས་རང་ལོག་འདི་བཟླས་པས། །རྟོགས་པས་
མ་རིག་ཡེ་ཤེས་གསལ། །འཁོར་བའི་གནས་ནས་འདྲེན་པར་བྱེད། །བྱང་
 

 ཆུབ་གནས་སུ་བདེ་བར་གསལ། །པད་གཉིས་མེད་ཡེ་ཤེས་འདི་བཟླས་པས། །
ཡོད་མེད་འཛིན་པའི་མཐའ་གཉིས་སྤོང་། །མཐའ་བྲལ་རྟེན་མེད་ལྟ་བའི་ངང་། །
གཉིས་སུ་མེད་པར་མཉམ་པར་གནས། །མེ་ཡེ་ཤེས་མེ་འོད་འདི་བཟླས་པས། །
རྣམ་རྟོག་མཚན་མ་རང་སར་བསྲེག །དུག་ལྔ་མ་སྤོང་དབྱིངས་སུ་ཐིམ། །
མཉམ་ཉིད་བྱང་ཆུབ་སེམས་སུ་གནས། །ཧཱུཾ་ཐུགས་ཀྱི་ཆོས་ཉིད་འདི་བཟླས་
པས། །ཆོས་ཉིད་མ་སྤངས་རྟོགས་ནས་གསལ། །ཐམས་ཅད་བྱང་ཆུབ་སེམས་
སུ་འདུས། །འགྱུར་བ་མེད་པའི་ངང་དུ་གསལ། །ཞེས་ཆོས་ཉིད་དོན་གྱི་གནས་
ལུགས་ཀྱང་ཡི་གེ་དྲུག་མ་ཡིན་ཞིང་། དེ་ལྟར་ཡི་གེ་དྲུག་ལས་འཁོར་འདས་ཀྱི་
ཡོན་ཏན་ཐམས་ཅད་འཆར་བས། ཡི་གེ་དྲུག་པ་རྡོ་རྗེའི་སྒྲ། །ཞེས་བྱའོ། །
ཞེས་གསུངས་པ་དང༌། གཞན་ཡང་། ཕྱི་ནང་གསང་བ་དྲུག་ཚན་སུམ་ཅུ་རྩ་
གཉིས་ཀྱི་སྒོ་ནས་ཡི་གེ་དྲུག་མའི་དོན་བཀྲལ་བར་མཛད་པ་དང༌། ཇི་ལྟར་
བཟླས་པའི་ཚུལ་ལའང་། ཕྱི་མདོ་སྡེ་ལྟར་གཞན་དོན་དུ་བཟླས་ཚུལ། ནང་
གསང་སྔགས་ལྟར་བསྙེན་སྒྲུབ་ཀྱི་ཚུལ་དུ་བཟླས་པ། གསང་བ་མཁའ་འགྲོ་
མས་བྱིན་རླབས་བརྡ་ཡིས་ཚུལ་དུ་བཟླས་པ། བླ་མ་དང་ལྷ་ལ་གསོལ་བ་
གདབ་པ་མ་ལ་བུས་འབོད་པའི་ཚུལ་དུ་བཟླས་པ། སྒྲིབ་སྦྱོང་ཆོས་སྤྱོད་ཀྱི་
ཚུལ་དུ་བཟླས་པ། རྡོ་རྗེའི་བཟླས་པ་མཉམ་གཞག་བསམ་གཏན་གྱི་ཚུལ་དུ་
བཟླས་པ་སྟེ། བཟླས་ཚུལ་རྣམ་པ་དྲུག །དེ་རྣམས་སོ་སོའི་དོན་བཤད་པ་
སོགས་རྒྱ་ཆེར་བཞུགས་ཀྱང་། དེ་ཙམ་མ་གཏོགས་ཡི་གེ་མང་གིས་དོགས་
ནས་མ་བཀོད་དོ། །དེ་ལྟ་བུའི་དོན་ལ་ཡང་ཡང་སེམས་ནས། སྨྱུང་གནས་ཀྱི་
སྐབས་དང༌། དེ་མ་ཡིན་པའི་དུས་གང་ཡིན་རུང༌། སྐྱ་སེར་མཆོག་དམན་
 

 སུ་ཡིན་ཀྱང་། ཆོས་སྤྱོད་ཀྱི་བྱ་བ་གཞན་རྒྱ་ཆེར་མ་འགྲུབ་ནའང་ཡིག་དྲུག་
འདི་ཁོ་ནས་རང་གཞན་གྱི་དོན་མཐའ་དག་འགྲུབ་ཅིང༌། གཞན་ཡང་རྡོ་
འབུམ་དང་འཁོར་ལོ་རླུང་རྟ་ལ་སོགས་པའང་གོང་གི་ཕན་ཡོན་གྱི་ནང་དུ་
འདུས་ཤིང༌། དགེ་རྩ་གཞན་ཕལ་ཆེར་ཞེ་སྡང་ལ་སོགས་པའི་རྐྱེན་ངན་གྱི་
ཉམས་པ་ཡོད་པར་གསུངས་པ་ཡོད་ལ། ཡིག་དྲུག་འདོན་པའི་དགེ་རྩ་ནི།
འདོད་ཆགས་ཞེ་སྡང་གཏི་མུག་སོགས་ཕྱི་ནང་གསང་གསུམ་གྱི་རྐྱེན་གང་གིས་
ཀྱང་མི་ཚུགས་པར་གསུངས་པ་སོགས་ཕན་ཡོན་བསམ་གྱིས་མི་ཁྱབ་བོ། །
དྲུག་པ་མ་དག་པའི་ཉེས་དམིགས་ནི། གོང་དུ་བསྟན་པ་དེ་ལྟར་སྨྱུང་གནས་ཀྱི་
བསྲུང་བྱ་ཡན་ལག་བརྒྱད་པོ་ཐམས་ཅད་རང་གི་སྲོག་བཞིན་དུ་བསྲུང་བ་ལ་
འབད་དགོས་ཀྱི། སྡོམ་པ་ཞུ་ལོ་དང་ཐོབ་ལོ་ཙམ་ཞིག་གིས་གྲོལ་བར་མི་
འགྱུར་ཞིང༌། ཁྱད་པར་དུ་བསླབ་བྱ་མ་བསྲུངས་ན་ངན་སོང་གི་རྒྱུ་རུ་ཡང་འགྲོ་
ཉེན་ཆེ་སྟེ། དེ་ཡང་སྤྱིར། སྲོག་གཅོད་པས་ནི་ངན་སོང་གསུམ་དང་ཁྱད་པར་
དུ་དམྱལ་བ་ཡང་སོས་སུ་སྐྱེ། གལ་ཏེ་ནམ་ཞིག་མིར་སྐྱེས་ཀྱང་ཚེ་ཐུང༌།
གཟུགས་ངན། ཤེས་རབ་འཆལ། རྟག་ཏུ་སྐྲག་ཅིང་ཁྲོ། ནད་མང༌། མྱ་
ངན་ཆེ། དགའ་བ་ཐམས་ཅད་དང་བྲལ། སྲོག་རེ་རེ་བཅད་པ་ལ་སྲོག་ལན་
དགུ་བརྒྱ་གོ་དགུ་ནས་སུམ་བརྒྱའི་བར་མཆོག་དམན་ལ་མ་ལྟོས་པར་འཇལ་
དགོས་པར་གསུངས། མ་བྱིན་པ་བླངས་པས་དམྱལ་བ་ངུ་འབོད་དུ་སྐྱེ། མིར་
སྐྱེས་ཀྱང་ལོངས་སྤྱོད་ཅུང་ཟད་ཀྱང་མི་ཆགས། གསར་དུ་མི་རྙེད། ཡོད་པ་
དང་བྲལ་ནས་དབུལ། གཞན་གྱིས་སྡང་ཞིང་འཚེ། མི་ཚངས་པར་སྤྱོད་པས་
ངུ་འབོད་ཆེན་པོར་སྐྱེ། མིར་སྐྱེས་ཀྱང་སྐྱེ་བ་ལྔ་བརྒྱར་མཛེ་མོ་དང་དབང་པོ་མ་
 

 ཚང་ཞིང་། མི་སྡུག་པའི་བུད་མེད་དང་མ་ནིང་ཁོ་ནར་སྐྱེ། ཉེར་འཚེ་དང་དགྲ་
བོ་མང་། རྫུན་སྨྲས་པས་ཐིག་ནག་ཏུ་སྐྱེ། མིར་སྐྱེས་ཀྱང་ངག་ལྐུགས། སྙིང་རྗེ་
མི་སྐྱེ། ཕྲག་དོག་ཆེ། དྲི་མི་ཞིམ། སྐྱེ་བ་ཀུན་ཏུ་ཆོས་ཀྱི་དོན་མི་གོ། ཆང་འཐུང་
བས་ལྕགས་ཞུན་ཁོལ་མ་འཐུང་དགོས་པའི་ཚ་དམྱལ་དུ་སྐྱེ། མིར་སྐྱེས་ཀྱང་
གཉིད་དང་གཏི་མུག་དང་བརྗེད་ངས་ཆེ། བློ་གྲོས་དམན། འཇིགས་སྐྲག་
དོགས་པ་ལྡན། ཕྲ་མ་མང་། ཁྲེལ་དང་ངོ་ཚ་མེད། ཕྲག་དོག་དང་སེར་སྣ་ཆེ།
དགེ་བའི་ཆོས་རྣམས་ཉམས། གནོད་སྦྱིན་དང་ཁྱི་དང་སྨོན་པ་རྣམས་ཀྱི་སྐྱེ་བ་
ལྔ་བརྒྱ་རེ་ལེན། ལྔ་ཀས་ཐུན་མོང་དུ་ངན་སོང་གི་གནས་གསུམ་པོར་ལན་
གྲངས་དུ་མའི་བར་དུ་སྡུག་བསྔལ་མྱོང་དགོས་པ་སོགས་རང་བཞིན་གྱི་ཁ་ན་
མ་ཐོ་བ་ཞེས་འདི་རྣམས་སྡོམ་པ་ཞུས་མ་ཞུས་གང་གིས་སྤྱོད་ཀྱང་ཉེས་པ་དེ་
དག་མྱོང་བ་སྟེ། སྡོམ་པ་ཞུས་ནས་མི་དགེ་བ་དེ་དག་སྤྱོད་ན་ཉེས་པ་འབུམ་
འགྱུར་དུ་ཆེ་ཞིང་བདེ་བར་གཤེགས་པའི་བཀའ་ལས་འདས་པའི་ལྟུང་བ་
འབྱུང་ལ། གཞན་ཡང་དུས་མིན་གྱི་ཁ་ཟས་སྤོང་བ་སོགས་མ་སྲུང་བ་ལའང་
ཉེས་དམིགས་ཀྱི་རྣམ་གྲངས་བསམ་གྱིས་མི་ཁྱབ་པ་ཞིག་ཡོད་པར་གསུངས་
སོ། །ཁྱད་པར་དུའང་ཐེག་པ་ཆེན་པོའི་གསོ་སྦྱོང་གི་སྡོམ་པ་བླངས་ཙམ་ནས་
ཤ་ཁྲག་སྒོག་བཙོང་གི་དྲི་ཙམ་ཡང་བྲོ་མི་རུང་སྟེ། གླང་པོའི་རྩལ་དང་སྤྲིན་ཆེན་
དང༌། །མྱ་ངན་འདས་དང་སོར་ཕྲེང་དང༌། །ལང་ཀར་གཤེགས་པའི་མདོ་ལས་
ཀྱང་། །ངས་ནི་ཤ་ཡང་རྣམ་པར་སྨད། །ཅེས་གསུངས་པ་ལྟར། མདོ་སྡེ་དེ་
རྣམས་ལས་ཤ་ཁྲག་ལ་སྤྱོད་པའི་ཉེས་པ་བསམ་གྱིས་མི་ཁྱབ་པ་ཞིག་གསུངས་
ལ། འཇམ་དཔལ་གྱི་ལྟ་འདོད་མདོར་བསྟན་ལས་ཀྱང་། རྗེས་ཐོབ་དོན་དུ་
 

 སྲོག་གཅོད་དང་། །བཟའ་བའི་དོན་དུ་རིན་འཇལ་བ། །གཉིས་པོ་དག་ཀྱང་
གསོད་པ་སྟེ། །ངུ་འབོད་ལ་སོགས་རྣམས་སུ་འཚེད། །གང་ཚེ་རྫས་ཀྱིས་ཤ་
ཉོས་པ། །ཁྱིམ་གནས་རྣམས་ལ་སྡིག་མེད་ན། །དེ་བཞིན་སྐུ་གཟུགས་ལ་
སོགས་པ། །བྱས་ནའང་ཇི་ལྟར་བསོད་ནམས་འགྱུར། །གསོད་པོ་ནོར་ལ་
སྲེད་པ་དག །བསྐལ་པ་འབུམ་དུ་འཚེད་པའོ། །ཟ་པོ་ཤ་ལ་སྲེད་པ་དག །བསྐལ་
པ་བྱེ་བར་འཚེད་པའོ། །ཤ་ཟ་བ་ཡི་མི་གང་ཞིག །དང་པོར་ཡི་དྭགས་འགྲོ་བ་
སྟེ། །ཕྱི་མར་ངུ་འབོད་འགྲོ་བའོ། །ཞེས་གསུངས་ཤིང་། ཤ་ཟའི་དྲི་ཙམ་ཚོར་
བས་གནམ་ས་བར་གྱི་མི་སྣང་བའི་འགྲོ་བ་ཕྲ་མོ་རྣམས་ཤི་ལ་ཁད་པར་
བརྒྱལ་ཞིང་། འབྱུང་པོ་རྣམས་ཀྱང་ཤིན་ཏུ་འཇིགས་ཤིང་སྐྲག་པར་འགྱུར་བ་
དང༌། སྐྱེ་བ་དུ་མའི་བར་དུ་མ་མ་བྱས་པའི་སེམས་ཅན་གཅིག་ཀྱང་མི་སྲིད་
པས་མ་ཡི་ཤ་ཟ་བ་ཤིན་ཏུ་ཁྲེལ་ཆེ་བ་དང༌། བསྟན་པ་ལ་མི་དད་ཅིང་སྐུར་བ་
འདེབས་པའི་རྒྱུར་འགྲོ་བ་དང་། ཕྱི་མར་ཕྲ་མེན་ལྕེ་སྤྱང་སོགས་སྐྱེ་གནས་ངན་
པ་དུ་མར་བླངས་མཐར་དམྱལ་བར་ལྷུང་བ་སྟེ། མདོར་ན་ཤ་ཟ་བ་དང་། ཆང་
བཏུང་བའི་གང་ཟག་དེ་ནི་སྟོན་པ་སངས་རྒྱས་ཀྱི་རྗེས་འཇུག་མིན་པ་དང༌།
རྒྱལ་བ་ཉིད་དེའི་སྟོན་པ་མིན་པར་གསུངས་ཏེ། སྟོན་པའི་རྗེས་འཇུག་གི་གྲལ་
ནས་ཕྱི་རོལ་ཏུ་ཕུད་པར་མཛད་ཅིང་། སྒོག་བཙོང་སོགས་ལའང་ཉེས་པ་དེ་དང་
ཆ་འདྲ་བ་ཡོད་པར་གསུངས་པས། སྨྱུང་གནས་ཀྱི་ཚེ་འདི་རྣམས་ལ་སྤྱོད་དུ་མི་
རུང་གཞིར་བཅས། དུས་རྒྱུན་མར། རབ་ན་ཚེ་གཅིག། འབྲིང་ལོ་ཟླ་ཁ་ཤས།
ཐ་ནའང་ཉིན་ཞག་རེ་ཟུང་རེའམ། ཉ་སྟོང་ཚེས་བརྒྱད་སོགས་དུས་བཟང་གི་
སྐབས་རྣམས་སུ་ཅུང་ཟད་རེ་སྤོང་ནུས་ནའང་ཕན་ཡོན་ཚད་མེད་པ་འབྱུང་
 

 བས་བག་ཡོད་པ་རེ་ཅིས་ཀྱང་གལ་ཆེའོ། །གཉིས་པ་ཞར་བྱུང་ལོ་རྒྱུས་འཕྲོས་
དོན་དང་བཅས་པ་ལ་གཉིས་ཏེ། ཞར་བྱུང་གི་ལོ་རྒྱུས་དང་། ཞར་བྱུང་གི་
འཕྲོས་དོན་ནོ། །དང་པོ་ནི། དེ་ལྟར་སྦྱོར་དངོས་རྗེས་གསུམ་རྣམ་པར་དག་
པའི་སྒོ་ནས་སྨྱུང་གནས་དངོས་གཙང་རེ་ཐོན་ན་ཕན་ཡོན་གྱི་ལོ་རྒྱུས་ལའང་
བསམ་གྱིས་མི་ཁྱབ་སྟེ། སྔོན་ཤན་པ་ཞིག་གིས་སྨྱུང་གནས་གདན་གཅིག་
ལྔ་བཅུ་བྱས་པས་མི་དཔོན་ཆོས་ལྡན་ཞིག་གི་ལུས་ཐོབ་པ་དང༌། མི་དྲུག་གཡོ་
སྒྱུའི་སྒོ་ནས་བསད་པའི་བུད་མེད་གཅིག་གིས་སྨྱུང་གནས་ཆ་སོ་དགུ་བསྡད་
པས་ཆོས་ལྡན་གྱི་མི་ལུས་གཙང་མ་ཞིག་ཐོབ་པ་དང་། ཡང་བུད་མེད་གཅིག་
གིས་སྨྱུང་གནས་གདན་གཅིག་ཉེར་ལྔ་བསྲུང་བས་དགེ་བའི་བཤེས་གཉེན་
མཚན་ལྡན་ཞིག་ཏུ་སྐྱེས་པ་དང༌། ཡང་སྔོན་བྱང་སེམས་ཟླ་རྒྱལ་བཞུགས་
སྐབས་སུ། མི་བཅོ་ལྔ་བསད་པའི་བུད་མེད་ནད་མ་རྒན་མོ་ཞིག་ཡོད་པ་དེས་
ཁོང་གི་མདུན་ནས་གདམས་ངག་ཞུས་ཏེ་སྨྱུང་གནས་དངོས་གཙང་དག་པ་ཆ་
དྲུག །ཅུང་ཟད་རྡུལ་བ་ཆ་གཉིས་ཏེ་བརྒྱད་འགྲུབ་པ་ན་མོ་ཤི་བར་གྱུར། རྗེས་
སོར་སློབ་མ་འགའ་ཞིག་གིས་ཁོང་ལ་ན་ནིང་བུད་མེད་སྡིག་རྒན་མ་འཆི་སོང་
བ་དེ་གར་སྐྱེ་ཞུས་པ་ན་ཁོང་གི་ཞལ་སྔ་ནས། བུད་མེད་དེ་ནི་རྒྱ་གར་ན་བྲམ་
ཟེ་ཕྱུག་པོ་ཞིག་གི་བུར་སྐྱེས་འདུག །མོས་སྨྱུང་གནས་བསྲུང་བ་དེས་མི་ལུས་
ཐོབ། ཆ་གཅིག་ལ་ཆུ་ཅུང་ཟད་བཏུང་བ་དེས་ཤེས་པ་ལ་མཐོ་དམའ་ཅན་དུ་
གྱུར། ཆ་གཅིག་ལ་ཞལ་ཟས་གཉིས་ཟོས་པ་དེས། ལུས་ཀྱི་ཁ་དོག་མི་མཛེས་
པ་ཞིག་ཏུ་སྐྱེས་འདུག །སྐྱེ་བ་ཚེ་དེ་ལའང་སྤྱན་རས་གཟིགས་ལ་ཡི་དམ་དུ་
བརྟེན་ཅིང་དེའི་ཆོས་སྐོར་ལ་བསྒྲུབས་པ་བྱས་ཏེ། ཚེ་འཕོས་མ་ཐག་ཏུ་བདེ་བ་
 

 ཅན་དུ་སྐྱེ་ངེས་པར་ཅན་དུ་འདུག་ཅེས་གསུངས་པ་དང༌། ཡང་སྔོན་ཤཱ་རིའི་
བུས་སྟོན་པ་སངས་རྒྱས་ལ། ཁྱིམ་པ་རྣམས་སུམ་ཅུ་རྩ་གསུམ་གྱི་ལྷ་གནས་སུ་
སྐྱེ་བ་མང་ལ། རབ་ཏུ་བྱུང་བ་རྣམས་ངན་སོང་གི་གནས་སུ་སྐྱེ་བ་མང་བ་ལ་
འདི་ཇི་ལྟར་ལགས། །ཞེས་ཞུས་པ་ན། སྟོན་པ་སངས་རྒྱས་ཀྱིས་བཀའ་བསྩལ་
ཏེ། ཁྱིམ་པ་རྣམས་བསྙེན་གནས་ཡན་ལག་བརྒྱད་པ་བསྲུང་བས་ལྷ་ཡི་
གནས་སུ་སྐྱེ་བ་ཡིན་ཞིང་། རབ་ཏུ་བྱུང་བ་རྣམས་ནི་འདུལ་ཁྲིམས་ཉམས་
པས་ངན་སོང་དུ་སྐྱེ་བ་ཡིན་པ་སོགས་གསུངས་པ་དང་། གཞན་ཡང་སྨྱུང་བར་
གནས་པའི་སྦྱིན་བདག་བྱས་པ་དང་གཡོག་བྱས་པ་ཙམ་ལའང་ཕན་ཡོན་
བསམ་གྱིས་མི་ཁྱབ་སྟེ། དེ་ཡང་སྨྱུང་བར་གནས་པའི་གང་ཟག་ལ་ནངས་པར་
སྔ་དྲོ་དང་ཉིན་གུང་འཚོ་བ་བསོད་སྙོམས་དྲངས་ན་ས་བརྒྱད་པ་ལ་གནས་པའི་
བྱང་སེམས་འཕགས་པ་ལ་དྲངས་པའི་བསོད་ནམས་ཐོབ་པ་དང༌། བསྙེན་
གནས་ཀྱི་སྡོམ་པ་བླངས་ཙམ་ལ་བསོད་སྙོམས་དྲངས་ན་དགྲ་བཅོམ་པ་ལ་
དྲངས་པའི་བསོད་ནམས་འབྱུང་ཞིང་། སྦྱིན་བདག་དེ་ཡང་ངན་སོང་དུ་མི་སྐྱེ་
བྱང་ཆུབ་ཀྱི་སེམས་དང་ལྡན་པར་འགྱུར་བ་དང་། སྐྱེ་བ་ཐམས་ཅད་དུའང་མི་
ཟད་པའི་རིན་པོ་ཆེའི་གཏེར་དང་འཕྲད་ཅིང༌། སྦྱིན་པའི་ཕ་རོལ་ཏུ་ཕྱིན་པ་
ཡོངས་སུ་རྫོགས་པར་འགྱུར་བར་གསུངས་ཤིང༌། སྔོན་མ་ཇོ་ཆོས་སྐྱིད་ཅེས་
པའི་བུད་མེད་ཅིག་གིས་སྨྱུང་བར་གནས་པའི་འཚོ་བའི་ཡོན་མང་པོ་སྦྱར་བས།
མོ་ཤི་བའི་དུས་སུ་རོ་དུར་ཁྲོད་དུ་བསྐྱལ་བའི་རུས་པའི་དུམ་བུ་བྱ་རོག་གིས་
ཕྱོགས་གཞན་དུ་ཁྱེར་བ་དེ་ཉིད་རིང་བསྲེལ་དུ་གྱུར་སོང་བ་སོགས་མདོར་ན་
ཕན་ཡོན་གྱི་ལོ་རྒྱུས་བསམ་གྱིས་མི་ཁྱབ་པ་ཞིག་བཞུགས་སོ། །གཉིས་པ་ཞར་
 

 བྱུང་གི་འཕྲོས་དོན་ནི། དེ་ཡང་འདས་པའི་སངས་རྒྱས་གང་གིས་ཀྱང་ཡོངས་
སུ་མ་བཟུང་བའི་བདག་ཅག་སྙིགས་མའི་འགྲོ་བ་མགོན་མེད་པ་རྣམས་སྐྱབས་
པའི་སླད་དུ། སྟོན་པ་ཤཱཀྱའི་རྒྱལ་པོ་ཐུགས་རྗེ་ཅན་དེ་ཉིད་ཀྱིས་བསྐལ་ཆེན་བྱེ་
བ་ཁྲག་ཁྲིག་དུ་མར། ཆོས་ཚིག་བཞི་པ་རེ་རེའི་དོན་དུའང་ལུས་སྲོག་ལོངས་
སྤྱོད་ཐམས་ཅད་ལྟོས་མེད་དུ་བཏང་བ་སོགས་དཀའ་བ་གྲངས་མེད་པ་སྤྱད་དེ་
བྱང་ཆུབ་བརྙེས་ནས་ལེགས་པར་གསུངས་པའི་དམ་ཆོས་རིན་པོ་ཆེ་འདི་སྙེད་
ཅིག་ལས་ཐ་ན་ཆོས་ཚིག་བཞི་པ་གཅིག་གི་དོན་ཙམ་ལག་ལེན་དུ་མ་ཐེབས་ན་
རང་ཅག་རྗེས་འཇུག་རྣམས་ཀྱིས། སྟོན་པ་བཀའ་དྲིན་ཅན་དེ་ཐུགས་མི་
མཉེས་པར་བྱས་པ་ཡིན་པས། དེས་ན་ཐོག་མར་ཆོས་ཚིག་བཞི་རེ་ཙམ་ལའང་
འཆད་ཉན་བྱེད་པ་ཤིན་ཏུ་གལ་ཆེ་ཞིང་། དེའི་ཕན་ཡོན་ཀྱང་། བྱམས་པ་སེང་
གེའི་མདོ་ལས། གངྒཱའི་བྱེ་སྙེད་འཇིག་རྟེན་གསེར་དག་གིས། །བཀང་སྟེ་གང་
ལ་སྦྱིན་པ་བྱེད་པ་བས། །དུས་ངན་ཚེ་ན་ཚིགས་བཅད་གཅིག་འཆད་པ། །
དེ་ཡི་ཕན་ཡོན་ཅི་འདྲ་སྔ་མར་མེད། །ཅེས་དང་། རྒྱན་སྟུག་པོ་བཀོད་པ་ལས།
འཇམ་དཔལ་ཕྱོགས་གང་ན་ཆོས་སྨྲ་བ་འདུག་གམ། དེ་མཐོང་ན་མཚམས་
མེད་པ་ལྔ་ཡང་བྱང་བར་འགྱུར་རོ། །དེ་ལ་མཆོད་པ་ཡང་བྱ་སྟེ། གལ་ཏེ་ཆོས་
སྨྲ་བ་དེས་མཚམས་མེད་པ་ལྔ་སྤྱོད་ཀྱང་སེམས་འཁྲུག་པར་མི་བྱའོ། །ཞེས་
དང་། ཆོས་ཐོས་པས་ངན་འགྲོའི་སྒོ་གཅོད་མྱང་འདས་ཀྱི་ས་བོན་བཞག་
སྟེ། དེ་ཕྱིན་ཆད་ཆོས་རྟོགས་པའི་བློ་གྲོས་ཅན་ཁོ་ནར་སྐྱེ་བ་སོགས་མང་དུ་
གསུངས་པ་དང་། གཞན་ཡང་མདོ་ལས། གང་དག་ང་ཡི་བསྟན་པ་ལ། །སྦྱིན་
པ་སྐུ་ཙམ་བྱིན་པ་ནི། །བསྐལ་པ་སྟོང་ཕྲག་བརྒྱད་ཅུ་རུ། །ལོངས་སྤྱོད་ཆེ་ཞིང་
 

 ནོར་ཡང་མང་། །ཞེས་སྦྱིན་པ་བཏང་ན་སྦྱིན་པའི་ཕན་ཡོན་ཤིན་ཏུ་རྒྱ་ཆེན་
ཐོབ་ལ། དེ་ལས་ཀྱང་ཚུལ་ཁྲིམས་སྲུང་བ་མཆོག་སྟེ། མདོ་འཛངས་བླུན་
ལས། གང་ཞིག་རབ་ཏུ་བྱུང་བ་དེ་ཡི་བསོད་ནམས་ནི་ཤིན་ཏུ་མང་སྟེ། བདག་
གི་བུའམ་བུ་མོའམ་བྲན་ཁོལ་གང་ཡང་རུང་བ་ཞིག་རབ་ཏུ་བྱུང་བ་གནང་ངམ།
བདག་ཉིད་རབ་ཏུ་བྱུང་ན་དེའི་བསོད་ནམས་དཔག་ཏུ་མེད་དོ། །སྦྱིན་པའི་
བསོད་ནམས་ནི་ཟད་མཐའ་ཡོད་ཀྱི། སངས་རྒྱས་ཀྱི་བསྟན་པ་ལ་རབ་ཏུ་བྱུང་
བའི་བསོད་ནམས་བསམ་གྱིས་མི་ཁྱབ་སྟེ། མྱ་ངན་ལས་འདས་པའི་བར་དུ་
བསོད་ནམས་ཟད་མི་ཤེས་སོ། །ཞེས་གསུངས། རབ་ཏུ་བྱུང་ནས་ཚུལ་ཁྲིམས་
སྲུང་བའི་ཕན་ཡོན་ནི་བརྗོད་ལས་འདས་ཤིང༌། དེའང་སྔོན་བསྟན་པ་མ་
ཉམས་པའི་སྐབས་སུ་བསླབ་གཞི་རྫོགས་པ་ལོ་དུ་མར་སྲུང་ཞིང་སེམས་རྣམ་
པར་གྲོལ་བ་ལས་ཀྱང༌། བསྟན་པ་ནུབ་ཀར་དེང་སང་ལྟ་བུ་ལ་བསླབ་པ་སྣེ་
གཅིག་ཙམ་མམ། སེམས་ཀྱི་ཉོན་མོངས་པ་ཅུང་ཟད་རེ་སྤང་ནུས་ན་ཕན་ཡོན་
ཆེ་བར་གསུངས་ཏེ། མདོ་ལས། །བསྐལ་པ་བྱེ་བ་གངྒཱའི་བྱེ་སྙེད་དུ། །དད་
པའི་སེམས་ཀྱིས་ཟས་དང་སྐོམ་རྣམས་དང་། །གདུགས་དང་བ་དན་མར་མེའི་
ཕྲེང་བ་ཡིས། །སངས་རྒྱས་བྱེ་བ་ཁྲག་ཁྲིག་རིམ་གྲོ་བྱས། །གང་ཞིག་དམ་
ཆོས་རབ་ཏུ་འཇིག་པ་དང༌། །བདེ་གཤེགས་བསྟན་པ་འགག་པར་གྱུར་པའི་
ཚེ། །ཉིན་མཚན་དུ་ནི་བསླབ་པ་གཅིག་སྤྱོད་པ། །དེ་ནི་དེ་ལས་བསོད་ནམས་
ཁྱད་པར་འཕགས་ཞེས་གསུངས་པ་ལྟར་ཕན་ཡོན་ཆེ་རུང་། རབ་ཏུ་བྱུང་ནས་
སྡོམ་པ་ཚུལ་བཞིན་མ་བསྲུངས་པས་ངན་སོང་དུ་འགྲོ་བ་དང༌། ཁྱིམ་པ་རྣམས་
དད་པའི་སེམས་ཀྱིས་ལྷར་སྐྱེ་བ་སོགས་ཀྱང་སྙིང་རྗེ་པད་དཀར་ལས་
 

 གསུངས་ཏེ། ཀུན་དགའ་བོ། ཁྱིམ་པ་གང་དག་འཆི་བའི་དུས་བྱེད་པ་དེ་དག་
འཆི་བའི་དུས་བྱེད་མ་ཐག་ཏུ་ཕལ་ཆེར་དགའ་ལྡན་གྱི་ལྷ་ཡི་རིས་སུ་སྐྱེ་བར་
འགྱུར་རོ། །རབ་ཏུ་བྱུང་བ་གང་དག་འཆི་བའི་དུས་བྱེད་པ་དེ་དག་ནི་ཕལ་
ཆེར་ལོག་པར་ལྟུང་བར་འགྱུར་རོ། །དེ་ཅིའི་ཕྱིར་ཞེ་ན། དེ་དག་ཡོ་བྱད་
བསྟུངས་པ་ལ་མི་གནས་ཤིང་སྡོམ་པ་ལ་མི་གནས་པའི་ཕྱིར་རོ། །ཞེས་
གསུངས་པའི་ལུང་དོན་ལ་སེམས་ཏེ། འདུན་པ་དང་བརྩོན་འགྲུས་བག་ཡོད་
ཀྱི་སྒོ་ནས་སྡོམ་པ་བླངས་ཟིན་པ་ལ་སྲུང་སྡོམ་བྱེད་པ་འདི་ཤིན་ཏུ་གལ་ཆེ་ཞིང་།
ཡང་མདོ་དེ་ལས། ང་ཡི་ཆོས་ཀྱི་རྗེས་སུ་སློབ་པ་དེ་དག་ཐམས་ཅད་ཀྱང་
བསྐལ་པ་བཟང་པོ་འདི་ཉིད་ལ་ཡོངས་སུ་མྱ་ངན་ལས་འདའ་བར་འགྱུར་རོ།།
ཞེས་རྒྱལ་བ་ཉིད་ཀྱི་སྨོན་ལམ་གྱི་མཐུ་བསམ་གྱིས་མི་ཁྱབ་པས་འབྲེལ་ཚད་
དོན་ལྡན་གྱི་ཚུལ་དེ་ལྟར་ལགས་ན། སྟོན་པའི་རྗེས་སུ་ཞུགས་ནས་བསླབ་པ་
ཉིན་རེ་སྲུང་བ་ཙམ་ཡང་ཤིན་ཏུ་དོན་ཆེན་པོ་དང་ལྡན་ནོ། །དེ་བཞིན་དུ་ཡུལ་
ཁྱད་པར་ཅན་ལ་ཅུང་ཟད་འབྲེལ་བའི་དགེ་རྩ་དེ་ཡང་བསམ་གྱིས་མི་ཁྱབ་སྟེ།
མདོ་ལས། མཚམས་མེད་པ་ལྔ་བྱས་སུ་ཟིན་ཀྱང་དེ་བཞིན་གཤེགས་པ་ལ་
དད་པ་རྙེད་དེ་སྐུ་གཟུགས་བྱས་ན། ལས་དེས་སེམས་ཅན་དམྱལ་བར་མྱོང་བ་
ཡང་ཆུང་ངུར་མྱོང་སྟེ། ཐེག་པ་གསུམ་གང་ཡང་རུང་བས་ངེས་པར་འབྱུང་བར་
འགྱུར་རོ། །ཞེས་གསུངས་པ་དང་། རང་གི་བསམ་པ་དག་ན་སྐུ་གཟུགས་ཀྱི་
རྒྱུ་ཡང༌། རབ་ན་རིན་པོ་ཆེ། ཐ་མ་འཇིམ་པའམ། རྩིག་ངོས་ལ་སེན་མོས་
བྲིས་པ་ཚུན་ཁྱད་པར་མེད་པར་གསུངས་ཏེ། བྱིས་པ་རྩེད་མོ་དགའ་དང་དེ་དག་
ཏུ། །གང་གིས་རྒྱལ་བ་དེ་ཕྱིར་མཆོད་རྟེན་དག །བྱེ་མ་ལས་ནི་ཕུང་པོར་བྱས་
 

 པ་ཡིས། །དེ་དག་གིས་ཀྱང་བྱང་ཆུབ་ཐོབ་པར་འགྱུར། །ཞེས་དང་། རོ་ཉེ་
དང་ནི་ལྕགས་སམ་ས་ལའང་རུང་། །བདེ་གཤེགས་རྣམས་ཀྱི་སྐུ་གཟུགས་
བྱས་པ་དང༌། །གང་དག་ལ་ལ་དེ་ན་སློབ་པའི་ཚེ། །རྩེད་མོའི་ཕྱིར་དང་
གསང་བ་བྱེད་པ་ན། །རྩིག་ངོས་ཤིང་བུ་སེན་མོས་གཟུགས་བྲིས་པ། །དེ་དག་
ཐམས་ཅད་བྱང་ཆུབ་འཐོབ་འགྱུར་ཏེ། །དེ་དག་ཐམས་ཅད་སྙིང་རྗེ་ཅན་དུ་
འགྱུར། །དེ་དག་ཐམས་ཅད་སྲོག་ཆགས་བྱེ་བ་སྒྲོལ། ཞེས་དང༌། ཡང་མདོ་
གཞན་ལས། སྟོང་གསུམ་གྱི་འཇིག་རྟེན་ཁམས་རིན་པོ་ཆེ་སྣ་བདུན་གྱི་རང་
བཞིན་དུ་བྱས་ཏེ་ཕྱོགས་བཞིའི་ཉན་ཐོས་དང་རང་སངས་རྒྱས་རྣམས་ལ་ཕུལ་
བ་བས། སངས་རྒྱས་ཀྱི་མཆོད་རྟེན་ཐ་ན་འཇིམ་པ་ལས་སྐྱུ་རུ་ར་ཙམ་བྱེད་
ཅིང་སྲོག་ཤིང་ཁབ་ཙམ་བཙུགས་པ་དང༌། སྐུ་གཟུགས་ནས་འབྲུ་ཙམ་ལ་རིང་
བསྲེལ་ཡུངས་འབྲུ་ཙམ་བཅུག་པས་བསོད་ནམས་ཆེ་བར་གསུངས་ཤིང༌།
རིང་བསྲེལ་ནི་གཟུངས་ཆེན་སྡེ་ལྔའི་ཤོག་དྲིལ་ལ་སོགས་པའང་ཡིན་ཞིང་།
གསུང་རྟེན་གླེགས་བམ་བཞེངས་པའི་ཕན་ཡོན་ཀྱང་གསུང་རབ་སྤྱི་དང་ཤེར་
ཕྱིན་སོགས་ལས་ཤིན་ཏུ་རྒྱས་པའི་དོན་བསྡུས་པ། མདོ་སྡུད་པ་ལས། །ལ་
ལས་བདེ་གཤེགས་ཡོངས་སུ་མྱ་ངན་འདས་པ་ཡི། །མཆོད་རྟེན་རིན་ཆེན་
བདུན་ལས་བྱས་ཤིང་མཆོད་བྱེད་ལ། །བདེ་བར་གཤེགས་པའི་མཆོད་རྟེན་དེ་
དག་གངྒཱ་ཡི། །བྱེ་མ་སྙེད་ཀྱི་བྱེ་བ་ཕྲག་སྟོང་ཞིང་བཀང་སྟེ། །ཡོངས་སུ་བརྟགས་
བཟུང་ཞིང་རྣམས་བྱེ་བ་མཐའ་ཡས་ན། །སེམས་ཅན་ཇི་སྙེད་འཁོད་པ་དེ་དག་
ཐམས་ཅད་ཀྱིས། །ལས་གཞན་མི་བྱེད་ལྷ་ཡི་མེ་ཏོག་སྤོས་རབ་དང་། །བྱུག་
པས་དུས་གསུམ་བསྐལ་པའམ་དེ་བས་ལྷག་མཆོད་ལ། །གང་ཞིག་གང་ལས་
 

 རྣམ་འདྲེན་སྟོབས་བཅུ་འབྱུང་འགྱུར་བ། །བདེ་བར་གཤེགས་ཀྱི་ཡུམ་འདི་
གླེགས་བམ་ལ་བྲིས་ཏེ། །འཆང་ཞིང་མེ་ཏོག་བྱུག་པས་བསྟི་སྟང་བྱེད་གྱུར་ན། །
མཆོད་རྟེན་བྱེད་མཆོད་བསོད་ནམས་དེས་ནི་ཆེར་མི་ཕོད། །ཅེས་དང་། ལ་
ལས་གངྒཱའི་རླུང་གི་བྱེ་སྙེད་ཞིང་རྣམས་ན། །སེམས་ཅན་ཇི་སྙེད་འཁོད་ཀུན་
དགྲ་བཅོམ་ཉིད་བཏུལ་བས། །གང་གིས་ཤེས་རབ་ཕ་རོལ་ཕྱིན་འདི་ཡིག་བྲིས་
ཏེ། །སེམས་ཅན་མཆོག་ལ་གླེགས་བྱིན་བསོད་ནམས་ཁྱད་པར་འཕགས། །
ཞེས་སོགས་འབྱུང་ཞིང་། དར་ཅོག །འཁོར་ལོ། རྡོ་འབུམ་སོགས་ཀྱང་འདི་
ཡི་ཁོངས་སུ་བསྡུའོ། །དེ་དག་ལ་མཆོད་བསྟོད་བསྙེན་བཀུར་བགྱིས་པའི་ཕན་
ཡོན་ཀྱང་ཤིན་ཏུ་རྒྱ་ཆེར་གསུངས་ལ། མདོར་བསྡུས་མདོ་པད་དཀར་ལས།
བདེ་གཤེགས་མཆོད་རྟེན་ལ་ནི་ཅུང་ཟད་ཅིག །མཆོད་ཕྱིར་སིལ་སྙན་བརྡུང་
བའི་སྒྲ་ཕྱུང་ངམ། །མེ་ཏོག་གཅིག་ཙམ་གྱིས་ནི་མཆོད་པ་དང་། །བདེ་གཤེགས་
སྐུ་ནི་རྩིག་ངོས་བྲིས་པ་ལ། །འཁྲུགས་བཞིན་པ་ཡིས་སེམས་ཀྱིས་བལྟས་ན་
ཡང་། །དེ་དག་རིམ་གྱིས་སངས་རྒྱས་བྱེ་བ་མཐོང་། །མཆོད་རྟེན་དེ་ལ་གང་
གིས་ཐལ་མོ་སྦྱར། །ཡང་ན་མགོ་བོ་སྐད་ཅིག་བཏུད་པ་དང༌། །
གཡེང་བའི་སེམས་ཀྱིས་སངས་རྒྱས་ཕྱག་འཚལ་ཞེས། །ཚིག་ནི་ལན་འགའ་
བརྗོད་པར་བྱས་ན་ཡང་། །དེ་དག་ཀུན་གྱིས་བྱང་ཆུབ་མཆོག་འདི་ཐོབ། །ཅེས་
དང༌། སྙིང་རྗེ་པད་དཀར་ལས་ཀྱང་། འདི་ལྟར། ང་ཡི་ཕྱིར་མཆོད་རྟེན་བྱས་
པ་ལ་བསྟི་སྟང་བྱས་པ་ལྟ་ཞོག །གང་དག་སངས་རྒྱས་ལ་དམིགས་ནས་ཐ་ན་
མེ་ཏོག་གཅིག་ནམ་མཁའ་ལ་འཐོར་ན། དགེ་བ་དེ་ཡི་འབྲས་བུ་མྱ་ངན་ལས་
འདས་པར་ང་སྨྲའོ། །ཞེས་དང་། སེམས་ཅན་མྱ་ངན་ལས་འདའ་བའི་སྐལ་བ་
 

 
མེད་པ་ཞིག་གིས་སངས་རྒྱས་ལ་དམིགས་ཏེ་མེ་ཏོག་གཅིག་ནམ་མཁའ་ལ་
འཐོར་བ་དང༌། ཐ་ན་དུད་འགྲོ་ཞིག་གིས་ཀྱང་སངས་རྒྱས་ལ་དམིགས་པའི་
དྲན་པ་སྐད་ཅིག་ཙམ་རྙེད་ན་དེའང་བྱང་ཆུབ་ཀྱི་རྒྱུར་འགྱུར་བ་དང༌། ཡང་།
གང་ལ་ལ་ང་རྗེས་སུ་དྲན་ནས་ཆོས་ཀྱི་མཆི་མ་ཕྱུང་བའམ། སྤུ་ཟིང་ཞེས་བྱེད་
པའམ། ཤུགས་རིང་འབྱིན་པ་དེ་དག་ནི་ནམ་ཡང་དུད་འགྲོའི་སྐྱེ་གནས་དང༌།
གཤིན་རྗེའི་འཇིག་རྟེན་དང༌། ལོག་པར་ལྟུང་བ་ཐམས་ཅད་དུ་མི་འགྲོའོ། །
ཞེས་དང༌། མཐའ་འཁོབ་དད་པ་མེད་པའི་མི་རྣམས་ཀྱིས་རྒྱལ་བའི་སྐུ་དང་
མཆོད་རྟེན་མཐོང་ནས་སེམས་ཅུང་ཟད་དགའ་བའང་བྱང་ཆུབ་ཏུ་འགྲོ་བ་
སོགས་ཚད་མེད་པ་ཞིག་གསུངས་ལ། ཁྱད་པར་དུ་ཕྱག་འཚལ་བས་རང་ལུས་
ཀྱི་འོག་དུ་ཆུད་པའི་ས་ཡི་རྡུལ་གྱི་གྲངས་མཉམ་འཁོར་ལོས་སྒྱུར་བའི་བསོད་
ནམས་ཐོབ་པར་འགྱུར་ཏེ་མཐར་མྱང་འདས་ཐོབ་པ་སོགས་དང་། བསྐོར་བ་
ལའང་ཕན་ཡོན་དེ་བཞིན་དུ་གསུངས་ཏེ། སྤྱན་རས་གཟིགས་ཀྱི་མདོར། །
འཇིག་རྟེན་མགོན་གྱི་མཆོད་རྟེན་ལ། །མི་གང་བསྐོར་བ་བྱེད་པ་ཡི། །
བསྔགས་པ་བསྐལ་པ་བྱེ་བ་ཡང་། །བརྗོད་པས་ཟད་པར་བྱ་མི་ནུས། །གང་
ཞིག་སངས་རྒྱས་བྱེ་བ་ཁྲག་ཁྲིག་བརྒྱ་སྟོང་ལ། །བསྐལ་པ་བྱེ་བ་བསམ་ཡས་
བསྟི་སྟང་བྱས་པ་བས། །གང་ཞིག་ཕྱི་དུས་མི་ཟད་བསྐལ་པ་འདི་ཉིད་ལ། །
མཆོད་རྟེན་ཕྱག་འཚལ་དེ་ཡི་བསོད་ནམས་ཆེས་མང་ངོ༌། །ཞེས་སོགས་དང༌།
མར་མེའི་ཕན་ཡོན་ཀྱང་། མདོ་དེ་ལས། གལ་ཏེ་ཁྲག་ཁྲིག་བརྒྱ་སྟོང་སངས་
རྒྱས་ཞིང༌། །ཡུངས་འབྲུ་དག་གིས་ཕྱུར་བུ་གང་གྱུར་པ། །བགྲང་བ་དང་ནི་
གཞལ་ཞིང་བརྗོད་པར་ནུས། །བདེ་གཤེགས་མར་མེ་གཅིག་ཕུལ་དེ་ལྟར་
 

 མིན། །ཞེས་དང་། མར་མེ་འབུལ་བའི་མདོ་ལས་ཀྱང་། ཐ་ན་སྲིན་བུའི་འོད་
ཙམ་གྱིས་མར་མེས་མཆོད་རྟེན་གྱི་བང་རིམ་གཅིག་སྣང་བར་བྱས་པས་ཀྱང་
ཡེ་ཤེས་ཀྱི་ཕུང་པོར་རྫོགས་པ་སོགས་རྒྱ་ཆེར་འབྱུང་ལ། དེ་བཞིན་དུ།
ལས་རྣམ་འབྱེད་ལས། དཀོན་མཆོག་གི་རྟེན་ལ་ཐལ་མོ་སྦྱར་བ། ཕྱག་འཚལ་
བ། ཕྱག་དར་བྱས་པ། མེ་ཏོག་བདུག་སྤོས་མར་མེ་དྲི་ཆབ་ན་བཟའ་སིལ་
སྙན་སོགས་འབུལ་བ་ལ་རེ་རེ་བཞིན་གནས་སྐབས་མཐར་ཐུག་གི་ཕན་ཡོན་
ཆེས་ཆེ་བར་བཅུ་བཅུར་གསུངས་ལ། དཀོན་མཆོག་ཏ་ལའི་མདོར། སངས་
རྒྱས་ལ་བསྔགས་པ་བརྗོད་པ། འཆི་ཁར་སངས་རྒྱས་ལ་སྐྱབས་སུ་འགྲོ་ཞིང་
སྐུ་གཟུགས་མིག་ལམ་དུ་བསྟན་པ་སོགས་ཀྱི་ཕན་ཡོན་ཀྱང་དུ་མར་འབྱུང་ངོ༌། །
དེ་ཡང་སངས་རྒྱས་མངོན་སུམ་དུ་སྔོན་བཞུགས་པ་ལ་མཆོད་པ་དང་། ད་ལྟ་
མཆོད་རྟེན་ནམ། སེམས་ཀྱིས་སངས་རྒྱས་མདུན་དུ་མོས་ཏེ་མཆོད་པ་གཉིས་
བསོད་ནམས་ལ་ཁྱད་པར་ཅུང་ཟད་ཀྱང་མེད་པར། མེ་ཏོག་བརྩེགས་པའི་
མདོ་དང༌། མྱང་འདས་ཆེན་པོ་ལས་གསུངས་ཏེ། ཀུན་དགའ་བོ་སངས་རྒྱས་
མངོན་སུམ་དུ་བཞུགས་སམ། མྱ་ངན་ལས་འདས་ཀྱང་རུང༌། གང་གིས་དད་
པའི་སེམས་ཀྱིས་བསྟི་སྟང་དང་བཅས་པས་ཕྱག་འཚལ་ཏེ་མཆོད་པར་བྱས་ན།
སྐྱེས་བུ་དེ་གཉིས་ཀྱི་བསོད་ནམས་ཐོབ་པ་ནི་གཉིས་སུ་བྱར་མེད་པར་རིག་
པར་བྱའོ། །ཞེས་གསུངས། །གཞན་ཡང་རིན་པོ་ཆེའི་ཕུང་པོའི་མདོ་ལས།
སྟོང་གསུམ་གྱི་སེམས་ཅན་ཐམས་ཅད་འཁོར་ལོས་སྒྱུར་རྒྱལ་ཤ་སྟག་ཏུ་གྱུར་
ལ། དེ་རྣམས་རེ་རེས་ཀྱང་རྒྱ་མཚོས་མར་ཁུ། རི་རབ་ཀྱི་སྡོང་བུ་བྱས་ནས་དེ་
བཞིན་གཤེགས་པའི་མཆོད་རྟེན་ལ་མར་མེ་འབུལ་བ་བས། ཁྱིམ་ནས་རབ་ཏུ་
 

 བྱུང་བའི་སྡོམ་ལྡན་ཞིག་གིས་ཡུངས་འབྲུ་ཙམ་གྱིས་བསྐུས་པའི་མར་མེའི་སྡོང་
བུ་ཕུལ་བ་དང༌། ཡང༌། འཁོར་ལོས་སྒྱུར་བ་དེ་དག་རེ་རེ་འཛམ་བུ་གླིང་
ཐམས་ཅད་མེ་ཏོག་གི་བཀང་སྟེ་འབུལ་བ་བས། རབ་ཏུ་བྱུང་བས་མེ་ཏོག་
གཅིག་ཕུལ་ན་བསོད་ནམས་དེ་ལ་བསོད་ནམས་སྔ་མ་དེས་བརྒྱ་ཡི་ཆ། སྟོང་
གི་ཆ་ཡང་ཉེ་བར་མི་འགྲོ་བ་ནས་རྒྱུ་ཡི་བར་དུ་ཡང་མི་བཟོད་དོ། །ཞེས་དང་།
དེ་ལས་ཀྱང་བྱང་ཆུབ་སེམས་བསྐྱེད་ཀྱིས་ཟིན་པ་དང༌། དམིགས་མེད་ཀྱིས་
ཟིན་པ་རྣམས་གོང་ནས་གོང་དུ་ཕན་ཡོན་ཆེ་སྟེ། མེ་ཏོག་བརྩེགས་པར་གང་
ཞིག་དེ་བཞིན་གཤེགས་པ་ལ་སྟོང་ཕྲག་ཚང་བར་བདེ་བའི་ཡོ་བྱད་ཐམས་
ཅད་ཀྱིས་བཀུར་སྟི་བྱས་པ་བས། མྱ་ངན་ལས་འདས་པའི་མཆོད་རྟེན་ལ་བྱང་
ཆུབ་སེམས་བསྐྱེད་ཀྱིས་རྩིས་ཟིན་ནས། མེ་ཏོག་གམ། བདུག་སྤོས་སམ།
མར་མེ་གཅིག་ཙམ་མམ། ཆུ་སྙིམ་པ་གང་འཐོར་ནས། དེ་བཞིན་གཤེགས་པ་
དེ་ལ་ཕྱག་འཚལ་ལོ། །ཞེས་སྨྲས་ན། དེ་ནི་བསྐལ་པ་བརྒྱ་ཕྲག་སྟོང་དུ་ཡང་
ངན་འགྲོ་ལོག་པར་ལྟུང་བའི་གནས་མེད་དོ། །ཞེས་དང༌། །རིན་པོ་ཆེ་ཕུང་
པོའི་མདོར་སྲིད་པ་གསུམ་གྱི་སེམས་ཅན་དེ་དག་རེ་རེས་མཆོད་རྟེན་རི་རབ་
ཙམ་རེ་རེ་བྱེད་ལ། སོ་སོ་ནས་བསྐལ་པ་གང་གཱའི་བྱེ་སྙེད་དུ་བསྟི་སྟང་བྱེད་པ་
ལས་ཀྱང་། ཐམས་ཅད་མཁྱེན་པ་ཉིད་ཀྱི་སེམས་དང་མ་བྲལ་བས་མེ་ཏོག་
གཅིག་འཐོར་ན་སྔ་མ་ལས་བསོད་ནམས་ཆེས་མང་དུ་སྐྱེད་པར་གསུངས་ཤིང་།
བྱམས་པ་འཇུག་པའི་མདོ་ལས་ཀྱང་དེ་བཞིན་དུ་གསུངས་སོ། །དེ་ལྟར་བཀའ་
དང་བསྟན་བཅོས་རྣམས་ལས་ལས་རྒྱུ་འབྲས་བླང་དོར་ཁོ་ན་རྒྱ་ཆེར་འབྱུང་
བས་ཐོས་བརྩོན་ལྡན་པ་དག་ལ་བསྐྱར་བཟློས་མ་དགོས་ཀྱང་། བློ་དམན་

 དག་གིས་གོ་བདེ་བའི་སླད་དང༌། སྙིང་རྗེ་པད་དཀར་ལས། ཀུན་དགའ་བོ་
བསྐལ་པ་གྲངས་མེད་པ་བྱེ་བ་ཁྲག་ཁྲིག་བརྒྱ་སྟོང་དུ་སྒྲུབ་པ་བླ་ན་མེད་པ་ཡང་
དག་པ་རྫོགས་པའི་བྱང་ཆུབ་འདི་ནི་གནས་གསུམ་གྱིས་མེད་པར་འགྱུར་རོ། །
གསུམ་གང་ཞེ་ན། མ་དད་པ་དང༌། མི་བསྒྲུབས་པ་དང༌། མི་སྟོན་པའོ། །
ཞེས་དང༌། མདོ་གཞན་ལས་ཀྱང༌། བསྟན་པ་འཇིག་པའི་ཚེ་ཐ་ན་ཚིགས་
བཅད་གཅིག་ཙམ་འཆད་པས་ཀྱང་ཆོས་ལ་བྱ་བ་བྱས་པར་གསུངས་པའི་ཕྱིར་
དང༌། དགེ་རྩ་ཡོངས་འཛིན་གྱི་མདོར། །བསྟན་པ་རབ་ཏུ་རྣམ་འཇིག་པའི། །
ཆོས་ལ་མི་བདེ་ཉེར་གནས་ཚེ། །གུས་པར་བྱེད་དེ་ཆོས་སྲུང་ཞིང་། །ལུས་དང་
ངག་དག་བོར་གྱུར་ལ། །དེ་བཞིན་ཆོས་ནི་འཛིན་བྱེད་པ། །དེ་དག་སྲུང་བར་
བྱེད་པ་དག །ལྷ་རྣམས་ཀྱིས་ནི་བསྲུང་བར་འགྱུར། །སངས་རྒྱས་རྣམས་ཀྱིས་
བྱིན་གྱིས་བརླབས། །དེས་ནི་ཀུན་ཏུ་བསྲུངས་བྱས་པ། །དེ་དག་འཁོར་ལོ་
བསྐོར་བར་འགྱུར། །ཞེས་ཕན་ཡོན་རྒྱ་ཆེར་བསྟན་པ་དང༌། ཡང་མདོ་ལས། །
མཚམས་མེད་ལྔ་ནི་བྱས་པ་བས། །དགོངས་དོན་ཟབ་མོའི་ཆོས་རྣམས་ལ། །
གང་གིས་བློས་ནི་མ་རིག་པར། །ལོག་པར་བཤད་པ་སྡིག་པ་ལྕི། །ཞེས་ཆོས་
ལ་མི་མཁས་པས་ཆོས་བཤད་ན་ཕན་པ་ལས་ཉེས་པ་ཆེ་བར་འགྱུར་བས་དེ་
དག་ལ་ཕན་གདགས་པའི་ཕྱིར་དང༌། དམ་པའི་ཆོས་འཛིན་པ་དང་སྐྱོང་བ་
ཞེས་པ་ཡང་། རང་ཉིད་བསླབ་པ་ལ་གནས་ཤིང་གཞན་དེ་ལ་བསླབ་ཏུ་
འཇུག་པ་དང༌། ཁྱིམ་པ་རྣམས་དད་པ་ལ་བཀོད་པ་དེ་ཡིན་པས་དེའི་ཕྱིར་
བཤད་པ་འདིའང་དོན་དང་ལྡན་པར་འགྱུར་ལ། མདོ་བརྒྱད་སྟོང་པ་ལས།
དགེ་བའི་བཤེས་གཉེན་གྱིས་ཡོངས་སུ་ཟིན་པའི་བྱང་ཆུབ་སེམས་དཔའ་ནི་བླ་
 

 ན་མེད་པ་ཡང་དག་པ་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་
རྒྱའོ། །ཞེས་གསུངས་པས་བཤེས་གཉེན་གྱི་བྱ་བའང་འདིས་འགྲུབ་པ་ཡོད་
པས་འཆད་ཤེས་པ་རྣམས་ཀྱིས་འཆད། དཔྱོད་ཤེས་པ་རྣམས་ཀྱིས་གཟིགས་
རྟོག་རེ་གནང་བ་ཅི་ནས་ཀྱང་གལ་ཆེ་བ་ཡོད་ཅིང་། མ་བཅས་པ་ནི་མི་བཅའ།
བཅས་པ་ནི་མི་གཞིག །ཅེས་ཆེད་དུ་བསྔགས་པ་ལྟར་རྒྱལ་བ་ཉིད་ཀྱིས་
བཅས་པའི་བསླབ་གཞི་འདི་འདྲ་ལ་བག་ཡོད་ཀྱིས་བསླབ་ན། ལྟར་སྣང་གི་
ཆོས་སྤྱོད་དང་མི་མཉམ་ཞིང་། འདུལ་བ་གཞུང་དམ་པར། དོན་གྱི་དབང་དང་
མི་འགལ་ཞིང་དོན་ཉི་ཚེ་བཏུས་ཏེ་གཏམ་དུ་ཡང་བརྗོད་ན་མདོ་སྡེའི་མཐའ་མ་
རུང་མི་འགྱུར་བར་རྗེས་སུ་གནང་བ་ལྟར། གོ་བདེ་དང་ཚིག་ཚོགས་ཉུང་བར་
གཙོ་བོར་བཏོན་ནས་ལུང་སྦྱོར་རྣམས་ཀྱང་ཚིག་སྣ་བསྟུངས་ཤིང་དོན་གྱི་
གནད་ཚང་བར་བྱས་པ་ལགས་སོ། །ཞེས་པའི་ཞར་བྱུང་འཕྲོས་དོན་འདི་ཉིད་
མཁས་པ་ཆེན་པོའི་གསུངས་ཤིན་ཏུ་ཉམས་སྨན་གྱི་གལ་ཆེ་བར་སེམས་ཏེ་
ཀུན་མཁྱེན་སི་ཏུ་པའི་གསུང་རང་སོར་ཇི་ལྟར་གནས་པ་ལྟར་བྲིས་པ་ཡིན་ནོ།།
སླར་སྨྲས་པ། རྒྱལ་བ་ཀུན་གྱི་ཐུགས་རྗེའི་རང་གཟུགས་ནི། །འཕགས་མཆོག་
ཕྱག་ན་པད་མོའི་ཆོས་སྐོར་ལས། །ཡན་ལག་བརྒྱད་པའི་དུས་ཁྲིམས་ཐེག་ཆེན་
ལུགས། །སྨྱུང་བར་གནས་པའི་གདམས་པའི་ཉམས་ཁྲིད་འདི། །གསང་ཆེན་
རིག་པ་འཛིན་པའི་དེད་དཔོན་མཆོག །གྲུབ་པའི་སར་བཞུགས་དམ་ཆོས་བསྟན་
པ་ཡི། །སྒྲུབ་པའི་བརྒྱུད་འཛིན་སྦས་པའི་རྣལ་འབྱོར་པ། །བླ་མ་དམ་ཆོས་
ཕུན་ཚོགས་ཀྱིས་བསྐུལ་ངོར། །ཡོངས་འཛིན་བླ་མ་དམ་པའི་མན་ངག་དང་། །
སྔོན་བྱོན་མཁས་པ་དུ་མའི་གསུང་རབ་ལ། །ལེགས་པར་བརྟེན་ཏེ་ཀུན་གྱིས་
 

 གོ་བདེའི་སླད། །ཚིག་ཚོགས་སྤྲོས་པ་ཅུང་ཞིག་རྒྱས་ཏེ་བཤད། །འདི་ལ་ཉེས་
ཆ་ཅི་མཆིས་བདག་གི་ཉེས། །ལེགས་ཆ་གང་མཆིས་དམ་པའི་མགོན་གྱི་
ལགས། །དེས་ན་འདིར་འབད་འཁྲུལ་བའི་ནོངས་པ་ཀུན། །ཐོག་མེད་བྱས་
བསགས་སྡིག་དང་ལྷན་ཅིག་ཏུ། །གནོང་འགྱོད་དྲག་པོའི་སེམས་ཀྱིས་མཐོལ་
ཞིང་བཤགས། །མ་འཁྲུལ་ལེགས་པའི་ཆ་ཤས་ཡོད་སྲིད་ན། །དཔལ་ལྡན་བླ་
མ་དམ་པའི་ཚོགས་རྣམས་ཀྱི། །བཀའ་དྲིན་ཐུགས་ཀྱི་དགོངས་པ་རྫོགས་ཕྱིར་
འབུལ། །དེ་དང་དེར་བརྟེན་དགེ་བ་གང་མཆིས་དེས། །རྩ་བའི་ཕ་མ་གཉིས་
ཀྱིས་ཐོག་དྲངས་པའི། །མཁའ་མཉམ་སྲིད་གསུམ་འགྲོ་བ་མ་ལུས་ཀུན། །
རྣམ་གྲོལ་རྒྱལ་བའི་གོ་འཕང་ཐོབ་པར་ཤོག་།བདག་ཀྱང་དེང་ནས་ཚེ་རབས་
ཐམས་ཅད་དུ། །བླ་མ་ཐུགས་རྗེ་ཆེན་པོས་རྗེས་བཟུང་སྟེ། །གཞན་ཕན་བྱང་
ཆུབ་སེམས་དཔའི་སྤྱོད་པ་ཡིས། །རྒྱལ་བ་ཀུན་གྱི་ཕྲིན་ལས་སྒྲུབ་པར་ཤོག །
ཅེས་སྨྱུང་བར་གནས་པའི་སྒྲུབ་ཐབས་ཀྱི་ཕན་ཡོན་དང་འབྲེལ་བའི་ཉམས་ཁྲིད་ཐེག་པ་མཆོག་གི་སྒོ་འབྱེད་
ཅེས་བྱ་བ་འདི་ཉིད་ནི། སྒྲུབ་བརྩོན་བླ་མ་དམ་པ་དམ་ཆོས་ཕུན་ཚོགས་ནས་གཞན་ཕན་གྱི་ཐུགས་བསྐྱེད་
རླབས་པོ་ཆེའི་སྒོ་ནས་འདི་ལྟ་བུ་ཞིག་དགོས་ཞེས། དར་དང་སྐུ་གསུང་ཐུགས་རྟེན། གཞན་ཡང་གསུང་རབ་
ལེ་ཚན། བྲིས་ཤོག་སོགས་གནང་སྦྱིན་མཐུན་སྦྱོར་རྒྱ་ཆེན་དང་། ཡི་གེའི་ཕྱི་མོ་བཞེངས་རྒྱུ་བཅས་ཀྱི་ཐུགས་
ཁུར་འོ་བརྒྱལ་ཆེན་པོ་མཛད་ནས་ཡང་ཡང་བསྐུལ་བ། ངོ་གཅོག་མ་ནུས་ཏེ། འདྲེན་མཆོག་འཁོར་ལོའི་མགོན་
པོ་འཇམ་པའི་དབྱངས་དངོས་ཆོས་ཀྱི་བློ་གྲོས་དང་། མཁན་ཆེན་ཐམས་ཅད་མཁྱེན་པ་ཐུབ་བསྟན་རྒྱལ་མཚན་
རྣམ་གཉིས་གཙོས་རྣམ་འདྲེན་དུ་མའི་བཀའ་དྲིན་ཀྱི་ཞོ་ཤས་འཚོ་བ། རྨོངས་བརྟུལ་སྙོམ་ལས་མཁན་མདོ་སྲིབ་པ་
ངག་དབང་ཀུན་དགའ་དབང་ཕྱུག་པས། སྔོན་བྱོན་མཁས་གྲུབ་དུ་མའི་གསུང་རབ་དང་བླ་མ་དམ་པའི་མན་
ངག་ལ་བརྟེན་ཏེ། ཝཱ་ར་དབུ་རྩེ་ཆོས་སྡེ་བཤད་སྒྲུབ་དཔལ་འབར་གླིང་དུ་སྦྱར་བ་དགེ་ལེགས་སུ་གྱུར་ཅིག །
 

 ཕྱག་ན་པདྨོའི་སྨྱུང་སྒྲུབ་དང་འབྲེལ་བའི། །ཕན་ཡོན་ཉམས་ཁྲིད་ཐེག་མཆོག་སྒོ་འབྱེད་འདི། །ཆོས་སྦྱིན་ཕྱིར་
དུ་བླ་མ་དཀོན་མཆོག་གིས། དཔར་དུ་བསྐྲུན་པས་འགྲོ་ཕན་འབྱུང་གྱུར་ཅིག །ཅེས་འགྲོ་འདུལ་རྡོ་རྗེས་སྨོན་
པའོ།། །།སརྦམངྒ་ལཾ།།
༄༅། །བཅུ་གཅིག་ཞལ་དཔལ་མོ་ལུགས་དང་འབྲེལ་བར་
སྨྱུང་གནས་སྒྲུབ་པའི་ལག་ལེན་གསེར་སྡོང་
གཡུའི་ཕྲ་ཚོམ་ཞེས་བྱ་བ་
བཞུགས་སོ།།
ན་མོ་གུ་ར་བེ། ཐུགས་རྗེའི་དབང་ཕྱུག་སྤྱན་རས་གཟིགས། །མཚན་ཐོས་
ཙམ་གྱིས་འཁོར་བ་དང༌། །ངན་སོང་ངན་འགྲོའི་རྒྱུན་གཅོད་ཅིང་། །དངོས་
གྲུབ་མཆོག་སྩོལ་དེར་བཏུད་ནས། །གང་གི་སྒྲུབ་ཐབས་རྒྱ་མཚོ་ལས། །
དཔལ་མོའི་བཞེད་གཞུང་བདུད་རྩིའི་བཅུད། །མཆོག་དམན་བར་མའི་
ཉེར་འཚོའི་གསོས། །ཉམས་ལེན་འདོད་རྣམས་འཇུག་ངོགས་འདིའོ། །དེ་
ཡང་གྲུབ་བརྙེས་མ་དཔལ་མོས་མཛད་པའི་བཅུ་གཅིག་ཞལ་གྱི་སྒྲུབ་
ཐབས་འདི་ཉིད་བྱ་རྒྱུད་པདྨའི་རིགས་ཀྱི་འཁོར་ལོས་སྒྱུར་བ་ཞལ་བཅུ་
གཅིག་པའི་གཟུངས་ལ་བརྟེན་པ་རྒྱ་བོད་མཁས་གྲུབ་རྣམས་ཀྱི་བཞེད་པ་
མཐུན་ཅིང༌། བྱ་རྒྱུད་ཡིན་ན་བདག་བསྐྱེད་མེད་པས་ཁྱབ་པའང་ཆེན་པོ་
པལ་གྱི་དགོངས་བཞེད་མཐུན་ཀྱང་། བོད་ཀྱི་བླ་མ་ཁ་ཅིག་ནས་རྡོ་རྗེ་
ཕྲེང་བའི་རིགས་པའི་བདག་བསྐྱེད་ཅན་འདི་རིགས་ལྷའི་ངོ་བོ་བྱ་རྒྱུད་ཡིན་
ཀྱང་ཆོ་གའི་ཆིངས་བླ་མེད་ཀྱིས་བཀབ་པར་བཞེད་པ་དང༌། ཁ་ཅིག་གིས་
 

 བྱ་རྒྱུད་ལ་ཙམ་པོ་བ་དང་ཁྱད་པར་བ་གཉིས་ཡོད་པའི་ཁྱད་པར་བ་ལ་བདག་
བསྐྱེད་ཡོད་པའི་ཁུངས་དྲངས་པ་སོགས་བཞེད་པ་འདྲ་མིན་མང་པོའི་ནང་
གཙོ་བོ་དེ་གཉིས་མཆིས་པ་ལས། སྔ་མ་ལྟར་ན་ཆོ་གའི་སྲོག་ལྷ་སྔགས་ཀྱི་
རྣལ་འབྱོར་བདག་མདུན་སྒྲུབ་པའི་ཆིངས་བླ་མེད་ལྟར་ཆོག་དུས། ཡན་
ལག་གཞན་ཡང་དེ་ལྟར་མི་ཆོག་པའི་རྒྱུ་མཚན་མེད་ལ། དེ་ལྟ་ན་ཁྲུས་དང་
སྨྱུང་གནས་སོགས་ཀྱང་གཏན་ནས་མི་དགོས་པའམ་བག་ཡངས་སུ་སྤྱོད་
ཆོག་བར་འགྱུར་ཞིང་དེ་ནི་ད་ལྟའི་བར་གྱི་ཕྱག་ལེན་གྱིས་རྒྱུན་རྣམ་དག་ལ་
མི་བྱེད་པས། ལུགས་དེ་སྐབས་འདིར་ནི་མི་ལེགས་སོ། །ཕྱི་མ་ལྟར་ནའང་
ཡེ་ཤེས་རྡོ་རྗེ་ཀུན་བཏུས་སོགས་ཀྱི་ལུང་དོན་དང་མི་འབྱོར་བ་དམ་པ་མང་
པོས་བཏགས་ཟིན་འཐག་མི་དགོས་ལ། འདིར་ནི་རྗེ་བཙུན་སྒྲོལ་མགོན་
ཞབས་དང༌། ཀུན་མཁྱེན་ཆོས་ཀྱི་འབྱུང་གནས་སོགས་ཀྱིས་བྱ་རྒྱུད་སྤྱོད་
རྒྱུད་ལྟར་ཉམས་སུ་ལེན་པའི་ཚུལ་ཡིན་པར་བཞེད་ཅིང་། ལྷ་དྲུག་གི་རྣམ་
བཞག་སོགས་ཀྱང་སྤྱོད་རྒྱུད་དང་འབྲེལ་བར་འཆད་དེ། ཕྱིའི་བྱ་བ་གཙང་
སྦྲ་ལ་སོགས་པ་དང་ནང་གི་ཏིང་ངེ་འཛིན་ཆ་མཉམ་དུ་སྤྱོད་པ་སྒྲུབ་ཐབས་
འདི་ལ་ཡོད་པའི་ཕྱིར་ཕྱོགས་དེ་འཐད་ལྡན་ཡིན་ནོ། །གང་ལྟར་བྱ་བ་ཐུན་
མོང་དུ་འགྲོ་བའི་ལས་ཀྱི་རིམ་པ་རྣམས་ངེས་པར་དགོས་པ་རིགས་པས་
གྲུབ་མོད། ཕྱག་ལེན་གྱི་རྒྱུན་ལ་མི་གསལ་བ་ནི་བོད་འདིར་ཡུལ་དུས་
དབང་གིས་བྱ་སྤྱོད་རང་རྐང་ཚུགས་པའི་ཉམས་ལེན་མཁན་གྱི་སྒྲུབ་པོ་
དང་ཆོས་སྡེ་མ་དར་བས་སྲོལ་ཀ་མ་དོད་པའི་ཁར། ཆོ་ག་ཐན་ཐུན་འདི་
རིགས་ཉམས་ལེན་མཛད་མཁན་མཆོག་དམན་ཕལ་མོ་ཆེ་སྔགས་བླ་མེད་
 

 ལ་མོས་པས་སྤྱོད་པ་མང་བའི་རྒྱུས་ཅུང་ཟད་ལྷོད་ཡངས་སུ་གྱུར་པ་མངོན་
ལ། འོན་ཀྱང་བླ་མེད་ཀྱི་ལུགས་སུ་བསྐྱེད་རྫོགས་གང་ལ་རྣལ་འབྱོར་དུ་
བྱེད་ཀྱང་མཉམ་བཞག་གི་ཡེ་ཤེས་རྗེས་ཐོབ་ཏུ་བསྲེ་ནུས་དགོས་ལ། དེ་
ལྟར་ལམ་དུ་ཁྱེར་བ་ཡོད་ན་མ་དག་པ་དང་བར་ཆད་སོགས་ཀྱི་མཚན་རྟོག་
གི་འཇུག་ཡུལ་སྟོང་པས་ཕྱིའི་བྱ་བ་ཕྲན་བུ་ལ་ལྟོས་པ་མིན་ཀྱང་། ད་ལྟ་
འདི་རིགས་ཉམས་སུ་ལེན་ཁུལ་བྱེད་པ་མང་རུང་དེ་ལྟའི་དྲན་པ་དང་ཤེས་
བཞིན་གྱི་ཏིང་ངེ་འཛིན་རྒྱུན་ཆགས་ཡོད་པ་དཀོན་ཕྱིར་གཉིས་བསྲེས་པས་
གཉིས་མིན་དུ་འགྱུར་བར་དོགས་པས། བྱ་སྤྱོད་རང་ལུགས་ཇི་ལྟ་བའི་
ཉམས་ལེན་བྱེད་པ་མ་འཁྱོངས་རུང་ཅི་ནུས་ཅི་ལྕོག་གིས་གཙོ་གང་ཆེ་ཙམ་
ཞིག་མི་བསྒྲུབས་པར་བཏང་སྙོམས་བྱེད་པའང་ཤིན་ཏུ་རིགས་པ་མ་ཡིན་
པས། བྱ་རྒྱུད་དཀྱིལ་འཁོར་སུམ་སྟོང་ལྔ་བརྒྱའི་གསང་བ་སྤྱིའི་ཆོ་ག་
བསྟན་པ་གསང་བ་སྤྱི་རྒྱུད་དང་ལེགས་པར་གྲུབ་པ་སོགས་ལས་ཡུལ་དུས་
དང་འཚམས་པ་ཙམ་ཞིག་ལག་ལེན་དུ་འདེབས་པར་བྱ་འོས་པས་ཆོ་ག་མི་
ཉམས་པར་བཏང་བ་རྣམས་ཀྱི་ཆ་རྐྱེན་དུ་འདིར་ཉེར་མཁོ་ཅུང་ཟད་འཆད་
པར་འདོད་དོ། །དེ་ལའང་སྤྱིར་ཤེས་པར་བྱ་བ་དང་། བྱེ་བྲག་ལག་ཏུ་ལེན་
ཚུལ་གཉིས་འབྱུང་བ་ལས་དང༌པོ་ལའང་གནས་དུས་སྒྲུབ་པའི་ཡོ་བྱད་
གསུམ། ཐོག་མར་གནས་ལའང་སྤྱི་དང་ཁྱད་པར་རོ། །སྤྱིར་ནི་ལག་ན་རྡོ་
རྗེ་དབང་བསྐུར་བའི་རྒྱུད་ལས། བྱང་ཕྱོགས་ཀྱི་རྒྱུད་དུ་ནི་བྱང་ཆུབ་སེམས་
དཔའ་ལག་ན་པདྨོ་འགྲུབ་པར་འགྱུར་རོ། །ཞེས་རང་རེ་བྱང་ཕྱོགས་ཁ་བ་
ཅན་པའི་ལྗོངས་འདིར་རིག་སྔགས་ཐམས་ཅད་ལས་འཕགས་པ་སྤྱན་རས་
 

 གཟིགས་ཀྱི་རིག་སྔགས་འགྲུབ་ཐག་ཉེ་ཞིང་སྒྲུབ་པའི་གནས་ཁྱད་པར་དུ་
འཕགས་ལ། བྱེ་བྲག་ཏུ་གསང་བ་སྤྱི་རྒྱུད་ལས་པདྨའི་རིགས་ཀྱི་དཀྱིལ་
འཁོར་པདྨ་དང་ལྡན་པའི་མཚོ་འགྲམ་དུ་བྱ་བར་གསུངས་ལ། དེ་ལྟར་མ་
འཛོམས་ཚེ་རྒྱུད་དེ་ལས། རིང་བསྲེལ་ཅན་གྱི་མཆོད་རྟེན་དྲུང་། །བདེ་བར་
གཤེགས་པའི་སྔགས་འགྲུབ་འགྱུར། །ཞེས་རྟེན་རིང་བསྲེལ་ཅན་བཞུགས་
པའི་མདུན་དུ་གསང་སྔགས་བསྒྲུབ་ན་གེགས་མི་འཇུག་པ་དང་དངོས་གྲུབ་
མྱུར་བའི་དགོས་པ་ཡོད་དོ། །གཉིས་པ་དུས་ཀྱང་སྤྱིར་ཡར་ངོའི་ཚེས་
གཉིས་བཞི་དྲུག་དགུ་བཅུ་གཉིས་མ་གཏོགས་པའི་ཉི་མ་བཅུ་པོ་རྣམས་
དཀྱིལ་འཁོར་སྤྱིའི་བྱ་བ་ལ་དགེ་བར་བཤད་ཅིང་། ཁྱད་པར། ཚེས་ལྔའམ་
ཡང་ན་ཚེས་བདུན་ནམ། །ཟླ་བ་ཉ་ལ་ཁྱད་པར་དུ། །ཕྱག་ན་པདྨོའི་དཀྱིལ་
འཁོར་གྱི། །ཆོ་ག་རྣམས་ནི་བྱ་བར་ཤིས། །ཞེས་པ་ལྟར་འཕྲལ་ཡང་གལ་
ཆེ་བས་གཟབ་དགོས་ཏེ། ཚེས་གྲངས་ངན་དང་དུས་མིན་དང་། །གནས་
མིན་ཆོ་ག་མི་ལྡན་པར། །མཁས་པས་དཀྱིལ་འཁོར་མི་བྲིའོ། །ཁྲིས་ན་
དགོས་པ་མེད་པར་མཆི། །ཞེས་ཚེས་གྲངས་ངན་པ་གཉིས་དང་མར་ངོ་
སོགས། དུས་མིན་ལྷོ་བགྲོད་ལ་རྒྱས་པའི་ལས་ལྟ་བུ། གནས་མིན་མི་ནག་གི་
ཁྲོད་དང་དུར་ཁྲོད་ལྟ་བུ། ཆོ་ག་གཞུང་མཐུན་མི་ཤེས་གསང་སྔགས་ཀྱི་དཀྱིལ་
འཁོར་བརྩམ་པ་ནི་འདིར་མ་ཟད་རྣམ་པ་ཀུན་ཏུ་སྨད་དོ། །གསུམ་པ་ཡོ་
བྱད་ལའང་སྤྱིར་དབང་བསྐུར་བ་དང་། དངོས་གྲུབ་སྒྲུབ་པའི་དཀྱིལ་འཁོར་
ལྟ་བུའི་སྐབས་སུ་ནི་དགོས་ཆས་མང་རུང་། བྱེ་བྲག་དཀྱིལ་འཁོར་འདི་ལ་
མེད་དུ་མི་རུང་བ་ལག་ཏུ་འབྱོར་ཚོད་སྟ་གོན་དུ་དགོས་པ་ནི། རབ་ཙནྡན་
 

 དཀར་པོ་ལས་བྱས་པའི་ཞལ་བཅུ་གཅིག་པའི་སྐུ་བརྙན་རིང་བསྲེལ་ལྡན་
པ། མ་འབྱོར་ན་བྲིས་སྐུ་ཚད་ལྡན། རིན་པོ་ཆེའི་མཎྜལ་ཆེ་ལེགས་གས་ཆག་
མེད་པ། རྡུལ་ཚོན་སྣ་ལྔ། གསེར་དངུལ་ལམ་ཁྱད་པར་དུ་བསྔགས་པ།
ཟངས་བུམ་ཚད་ལྡན་དང་རས་དཀར་པོ་ཁ་ཚར་མ་ཉམས་པའི་མགུལ་ཆིངས།
ལོ་མ་དང་འབྲས་བུ་ལྡན་པའི་ཤིང་གི་ཁ་རྒྱན། ཟངས་ལས་བྱས་པའི་པདྨ་
དང་མེ་ཏོག་གི་ཕྲེང་བས་བརྒྱན་པ། འབྱོར་ན་བརྒྱད་དམ་བཞི་དགོས་ཀྱང་
མ་འབྱོར་ཚེ་གཅིག །ཀུ་ཤའི་ཁ་རྒྱན་ཀྱང་འགལ་བ་མེད་མོད་རྨ་བྱའི་སྒྲོ་ནི་
མཚོན་དོན་གྱི་དབང་གིས་བྱ་སྤྱོད་རིགས་ལ་འཛུགས་སྲོལ་མེད་དོ། །བུམ་
རྗེས་ཀྱང་སྤྱི་རྒྱུད་ལས་གསུངས་པའི་བཅོ་ལྔ་པ་དགོས་སྟེ། དེའང་རིན་པོ་
ཆེ་ལྔ་ནི་གསེར། བྱི་རུ། དུང༌། མུ་ཏིག །ནོར་བུ་སྟེ་ཤེལ་རིགས་གང་རྙེད་དགོས་
ཀྱང་རྙེད་དཀའ་བས་པད་རཀ་ཕྱོགས་གཏོགས་ནལ་ཟེ་བཅས་དང་། འབྲུ་
ལྔ་ནི། འབྲས་མ་གྲུགས་པ་སྟེ་ཤུན་པ་མ་ཕྲལ། སྲན་མ་མཱ་སྟེ་སྲན་མ་ཟླུམ་
པོ་ཁ་དོག་སྲེ་བོ་ཅན། ནས་གྲོ། ཏིལ་དཀར་བཅས། སྨན་ལྔ་ནི། སྟག་ཚེར།
སེང་ཚེར། ཤུ་དག་དཀར་པོ། ཅོ་ག་ཀླད་སྨན། ཨུཏྤལ་བཅས་གཙང་སྦྲ་ལྡན་
པ་དགོས། དྲི་བཟང་ཆུའམ་སྤོས་ཆུས་བཀང་བ་ཞེས་པ་ནི། ཙན་དན་ག་
པུར་གུར་གུམ་རྣམས་སྦྱོར་བའི་ཆུས་བཀང་བའོ། །ལས་བུམ་མགུལ་ཆིངས་
དམར་པོ་ཅན། མེ་ལོང་། ཁྲུས་སྣོད། ཁྲུས་རས་དཀར་པོ། གོས་ཟུང་སྣ་ཚོགས་
དང་། འབྲས་ཡོས། དྲི་བཟང་། མེ་ཏོག་དཀར་པོ། ཀུ་ཤ། ཏིལ་དཀར།
ཆུ་གཙང་བཅས་སྦྱར་བས་མཆོད་ཡོན་ཏེ་དེའང༌། ལེགས་གྲུབ་ལས། མཆོད་
ཡོན་ཕྱིར་ནི་ཟངས་ཀྱི་སྣོད། །ལས་རྣམས་ཀུན་ལ་རབ་ཏུ་ཤིས། །ཞེས་
 

 གསུངས་པ་ལྟར་ཟངས་སྣོད་རྫས་སྣ་ལྔ་པོ་བཏབ་ལ། སྤྱན་འདྲེན་དང་བཛྲ་
ཨགྷོ་ནམ་བྱུང་ཆུ་བུམ་ནས་ཆུ་གཙང་དེར་སྦྲེང་དགོས་ལ། རྒྱུད་དེ་དག་
ལས་མེ་ཏོག་བདུག་སྤོས་དྲི་ཞལ་སོགས་ལ་རིགས་དཔྱད་སོ་སོའི་ཁྱད་པར་
ཤིན་ཏུ་རྒྱས་པར་འབྱུང་ཡང་འབྱོར་དཀའ་བས། སྐབས་འདིར་འཛོམས་ན་
ཆུ་སྐྱེས་མེ་ཏོག་དཀར་པོ་དང་དམར་པོ་གང་རྙེད་མ་རྙེད་ན་ཙམ་པ་ཀར་
གྲགས་པ་དང་ནས་འབྲས། འཛོམས་ན་ཙནྡན་དང་ཨ་ཀ་རུ་བསྲེས་པའི་
བདུག་སྤོས། སྤོས་སྣོད་རིན་པོ་ཆེའམ་ཁམ་པོར་སོ་མ་བཏང་བ་དཀྱིལ་
འཁོར་ཕྱོགས་མཚམས་བརྒྱད་དུ་བཞག་པའམ་གང་འབྱོར། མ་འཛོམས་
ན་ཆང་དང་གླ་རྩི་སོགས་སྲོག་ཆགས་ཀྱི་ཡན་ལག་མ་འདྲེས་པའི་སྤོས་ཕྱེ་
སོགས། རྩི་མར་དང་འབྲུ་མར་གྱི་མར་མེ། ཙནྡན་དཀར་པོ་དང་ག་པུར་
སྦྱར་བའི་དྲི་ཆབ་ཤ་ཁྲག་གི་རིགས་མ་འདྲེས་པའི་ཞལ་ཟས། ཏིང་ཤག་ལྟ་
བུ་རོལ་མོའི་རིགས་བྱེད། གཞན་ཡང་འཕན་གདུགས་རྒྱལ་མཚན་བཀྲ་
ཤིས་རྫས་རྟགས་རྒྱལ་སྲིད་སྣ་བདུན་སོགས་མཆོད་པའི་བྱེ་བྲག་འཚམས་
ཤིང་འོས་པ་རྣམས་འབྱོར་ན་བརྒྱ་རྩ་ལ་སོགས་པ་དང༌། མ་འབྱོར་རུང་ཅི་
ཙམ་འབྱོར་བ་ནུས་པ་མ་སྲིས་པ་བཤམས་དགོས་ཏེ། སྤྱི་རྒྱུད་ལས་དྲི་དང་
མེ་ཏོག་བདུག་སྤོས་དང་། །ལྷ་བཤོས་སྦྱིན་སྲེག་ལས་ཀྱི་རྣམས། །ཕོངས་
པར་གྱུར་ཀྱང་མི་དཀྲི་སྟེ། །ཕྲིས་ན་ངེས་པར་འཆི་བར་འགྱུར། །ཞེས་སོ། །
གཞན་ཡང་མཎྜལ་དང་དཀྱིལ་འཁོར་གྱི་ཆག་ཆག་འདེབས་པ་སོགས་དག་
བྱེད་ཕལ་མོ་ཆེར་མཁོ་བའི་བ་བྱུང་རྣམ་ལྔར་གྲགས་པ་ནི། བེའུ་ཐོག་
མར་སྐྱེས་པའི་བ་སེར་སྐྱ་རབ། མ་རྙེད་ན་དམར་ཟལ་གྱིས་ཀྱང་རུང་། དེ་
  

 ལ་གླང་ཆེན་རྩི་ཞེས་བྱ་བའི་སྨན་ཡོན་ཏན་ལྔ་ལྡན་ཡོད་པར་བཤད་དེ། ཇི་
སྐད་དུ། གདོན་བགེགས་ཐུབ་དང་འདུས་ནད་སེལ། །དྲི་ཞིམ་འགྲོ་བ་
དབང་དུ་འདུ། །ཤིན་ཏུ་གཙང་བའི་ཡོན་ཏན་ཉིད། །ཅེས་པ་ལྟར་ཡོད་པའི་
དབང་གིས་ཡིན་གྱི་བ་རྒན་པ་སོགས་གང་རུང་རུང་གིས་མི་ཆོག་ཅིང་།
སྦྱར་ཐབས་མེད་པར་རང་གར་བ་ལྕི་སོགས་བསྐུས་པས་ཀྱང་གཙང་བྱེད་
དུ་མི་འགྱུར་བར་མ་ཟད་མི་གཙང་བ་གཞན་གྱིས་བྱི་དོར་བྱས་པ་དང་ཆོས་
མཚུངས་སུ་འགྱུར་རོ། །སྦྱར་ཐབས་ནི་སློབ་དཔོན་སངས་རྒྱས་གསང་བ་
དང༌། དགྲ་ལས་རྣམ་རྒྱལ་སོགས་ཀྱིས་བཤད་པ་ལྟར། བ་གསར་སེར་སྐྱ་
ས་གཙང་གི་རྩ་ཆུ་ལས་བརྔས་པའི་རྩ་དང་སྦྲང་མ་སོགས་མི་གཙང་བ་མ་
ཟོས་པའི་ལྕི་བ་ས་ལ་མ་ལྷུང་བ་སྣོད་གཙང་མར་བླངས། གཅིན་ཡང་དེ་
བཞིན་གཟེད་ལ་སྣོད་གཙང་དུ་ལྕི་བར་ཆུ་བླུགས་ནས་བསྐོལ་ཏེ་ཆུ་རྣམས་
པོ་ལ་ལྕི་བ་ཉི་མར་སྐམ་ནས་ཞིབ་པར་བཏགས། དེ་ལ་བ་གཅིན་བསྲེ་
ནས་སླར་སྐམ། དེ་བཞིན་དུ་སྐམ་བརྡུང་བསྲེ་བ་ལན་གསུམ་གྲུབ་པའི་ཕྱི་
མ་ལ། བའི་མར་ལྕི་བའི་ཉི་ཤུའི་ཆ་ཙམ་དང༌། འོ་མ་དང་ཞོ་དག་མར་གྱི་
སུམ་འགྱུར་བསྲེས་ལ་ཤིན་ཏུ་གཙང་བའི་རིལ་བུ་དྲིལ་ཏེ་གྲིབ་སྐམ་བྱས་པ་
དེ་དགོས་དུས་སུ་དྲི་བཟང་གི་ཆུ་དང་སྦྱར་ལ་ལོངས་སྤྱོད་པ་ཡིན་ཅིང་། དེ་
ལྟར་བ་བྱུང་དང༌། མཆོད་པའི་མཎྜལ་དེ་བཟུང་བའི་ཚེ་རྟེན་ཁེབ་ལྟ་བུ། དྲི་
བཟང་ཆུ། ཀུ་ཤའི་ཆུན་པོ། ཀླུ་སྨན། འཐོར་ནས། ཉེ་རེག་སྣོད་སྒྲུབ་པོ་རེ་
རེའམ་གཉིས་གཉིས་ཙམ་གྱི་བར་དུང་ཆོས་ལྟ་བུའི་ཆུ་སྣོད་སོགས་དངོས་
གཞིའི་སྐབས་སུ་དགོས་པ་རྣམས་སྔ་ཚགས་ཚུད་པར་བྱའོ། །ཁྱད་པར་བགྲང་
 

 ཕྲེང་ནི་པདྨའི་རིགས་ལ་ལྷག་པར་བསྔགས་པ་པདྨའི་སྙིང་པོའམ། མ་རྙེད་
ན་དུང་ཤེལ་བོ་དྷི་ཙི་སོགས་བ་བྱུང་རྣམ་ལྔས་བཀྲུས། བུ་མོ་མགོ་གཙང་
གིས་བཀལ་བའི་སྐུད་པ་སུམ་བསྒྲིལ་ལ་གྲངས་བརྒྱ་རྩ་བརྒྱད་ཚང་བར་
བརྒྱུས་ཏེ། ལག་པ་ཐལ་མོ་སྦྱར་བའི་བར་དུ་བཟུང་ལ། ན་མོ་རཏྣ་ཏྲ་ཡཱ་ཡ།
ན་མོ་ཨཱརྱ་ཨ་བ་ལོ་ཀི་ཏེ་ཤྭ་རཱ་ཡ། བོ་དྷི་སཏྭ་ཡ། ཨོཾ་ཨ་མི་ཏེ་ག་མེ། ཤི་
ཡེ་ཤི་ཡ་ནི་ལི་སྭཱ་ཧཱ། ཞེས་ལན་བདུན་སོགས་བརྗོད་པས་བྱིན་གྱིས་བརླབས་
པའི་ཕྲེང་བ་དེ་སྔགས་ཀྱི་ནོར་བུ་ཞེས་བྱ་བ་ཡིན་པས་རས་དཀར་སྣོད་དུ་
གཞན་གྱིས་མ་རེག་མ་མཐོང་བར་སྦས་ཏེ་འཆང་དགོས་སོ།། གཉིས་པ་བྱེ་
བྲག་ལག་ལེན་དངོས་ལའང་། བྱེད་པོ་སྒྲུབ་པ་པོ་དང་། བྱ་བ་ཆོ་གའི་མཚན་
ཉིད་དོ། །དང་པོ་སྒྲུབ་པ་པོ་ཡང་དག་པའི་ལྟ་བ་དང་ལྡན་པ། སོ་ཐར་དང་
བྱང་སྡོམ་ཐོབ་ལ་མ་ཉམས་པ། བྱ་རྒྱུད་རིགས་གསུམ་སྤྱིའམ། པདྨའི་རིགས་
ཀྱི་དཀྱིལ་འཁོར་དུ་དབང་བསྐུར་ཐོབ་ཅིང་དམ་ཚིག་དང་ལྡན་པ་དགོས་
ལ། དེའང་དེང་སང་ཁྲོམ་མང་གི་སྨྱུང་གནས་ལྟ་བུར་དེ་ཇི་བཞིན་མི་འབྱུང་
མོད། ཚད་ལྡན་བྱེད་ན་སྨྱུང་གནས་སྡོད་པ་པོ་དུ་ཡོད་ལ་ཐོག་མར་སློབ་
དཔོན་གྱིས་བཅུ་གཅིག་ཞལ་གྱི་ཆུ་དང་ཅོད་པན་དབང་བསྐུར། བཟླས་
ལུང་སྒྲུབ་ཐབས་ལུང་བཅས་གནང་དགོས་ལ། དེ་ཙམ་མ་གྲུབ་ཀྱང་དཀྱིལ་
ཆོག་བཏང་མཁན་རྣམས་ལ་ནི་ངེས་པར་དཀྱིལ་འཁོར་དུས་དབང་ལུང་ཐོབ་
པ་དགོས་སོ། །བསྲུང་བྱའི་དམ་ཚིག་ཀྱང་། དཀོན་མཆོག་གསུམ་ལ་སྐྱབས་
སུ་འགྲོ་ཞིང་སྲོག་གི་ཕྱིར་ཡང་མི་སྤོང་བ། བྱང་ཆུབ་མཆོག་ཏུ་སེམས་བསྐྱེད་
པ། གསང་སྔགས་རིག་སྔགས་ཀྱི་ལྷ་རྣམས་ལ་མཆོག་དམན་སྤང་བླང་གི་
 

 འདུ་ཤེས་མེད་པར་ཐམས་ཅད་ཀྱང་ངོ་མཚར་ཆེན་པོའི་ཚུལ་ལ་དད་གུས་
བསྐྱེད་པ་སྟེ་སྤྱིའི་དམ་ཚིག་གསུམ་གཞིར་བཞག་ནས་ཐུན་མིན་དམ་ཚིག་
བཅུ་གསུམ་ནི། རང་གི་བསྒྲུབ་བྱའི་ལྷ་ལ་ཁྱད་པར་དུ་གུས་པ། སྡོམ་ལྡན་
གསང་སྔགས་ཀྱི་སྒོར་ཞུགས་པ་རྣམས་ལ་ལུས་ངག་ཡིད་གསུམ་གྱིས་མ་
གུས་པ་མི་བྱེད་པ། བསྟན་སྒོར་ཞུགས་ཚད་ལ་སྐྱོན་བརྗོད་ཕྲན་བུ་ཙམ་ཡང་
མི་བྱེད་ཅིང་གུས་པ། བླ་མའི་སྐྱོན་ལ་མི་བརྟགས་ཤིང་གུས་པ། ཚུལ་
བཞིན་མ་གྲུབ་ཀྱང་ལྷ་ལ་ལོག་ལྟ་མི་བྱེད་པ། དུས་བཟང་རྣམས་སུ་ལྷ་དང་
དཀོན་མཆོག་ལ་མཆོད་པ་རྒྱ་ཆེན་པོས་མཆོད་པ། ཕྱི་རོལ་པའི་ལྷ་དང་འབྱུང་
པོ་ལ་མི་མཆོད་པ། གློ་བུར་དུ་འོངས་པ་ལ་གནས་མལ་ཁ་ཟས་སྦྱིན་པ།
མི་ནས་སྲོག་ཆགས་ཕྲ་མོ་གྲོག་སྦྱར་གྱི་བར་ལ་གནོད་འཚེའི་བསམ་སྦྱོར་
སྐད་ཅིག་ཀྱང་སྤངས་ནས་ཕན་སེམས་བསྐྱེད་པ། བཟླས་བརྗོད་དང་སྡོམ་
པ་བཟུང་བ་སོགས་བསོད་ནམས་འཕེལ་བའི་ཐབས་ལ་བརྩོན་པ། བཟླས་
པའི་སྤྱོད་ལམ་འོག་ཏུ་གསལ་བ་རྣམས་དང་ལྡན་པ། གསང་སྔགས་ཀྱི་དམ་
ཚིག་གཞན་རྣམས་ཀྱང་ཡལ་བར་མི་འདོར་བ། དབང་མ་ཐོབ་པ་དང༌།
དམ་ཚིག་ཉམས་པ་རྣམས་ལ་དཀྱིལ་འཁོར་ལྷ་སྔགས་སོགས་གསང་བ་
བཅས་བཅུ་གསུམ་པོ་དེ་རྣམས་མ་ཉམས་པར་བསྲུང་ཞིང་། གལ་ཏེ་ཉམས་
ན་བཤགས་པ་སྤྱི་དང༌། ཁྱད་པར་རྡོ་རྗེ་མེ་ལྟར་རྨོངས་བྱེད་ཀྱི་གཟུངས་
བཟླ་ཞིང་ཞི་བའི་སྦྱིན་སྲེག་དང་དབང་བསྐུར་བསྐྱར་བ་སོགས་གསུངས་
སོ། །དེ་དག་ནི་ཅི་ནུས་གལ་ཆེ་སྟེ་དཔུང་བཟང་ལས། རིགས་དང་དམ་
ཚིག་མ་ཐོབ་སྙིང་རྗེ་མེད། །དེ་བཞིན་བྱང་ཆུབ་སེམས་ནི་མ་བསྐྱེད་ཅིང་། །
 

 སངས་རྒྱས་མ་དད་ལྷ་གཞན་ལ་བརྟེན་པས། །ང་ཡི་གསང་སྔགས་བཟླས་
ན་ཕུང་བར་འགྱུར། །ཞེས་སོ། །གཉིས་པ་ཆོ་ག་ནི། རྗེ་རིག་པ་འཛིན་པས་
མཛད་པའི་སྨྱུང་ཆོག་དེ་ཉིད་བཅུ་དྲུག་པ་འདི་བྲག་དཀར་སེམས་དཔའ་
ཆེན་པོའི་ཕྱག་སྲོལ་ཇོ་ནང་རྗེ་བཙུན་རིན་པོ་ཆེའི་བཞེད་པ་སོར་བཞག་
རྒྱས་བསྡུས་འཚམས་པ་ཡིན་པས་ཆོ་ག་དེ་ཉིད་བཏང་བའི་ཚེ། སང་ལྟ་བུ་
སྔོན་འགྲོ་གདན་གཅིག་བྱེད་པའི་དེ་རིང་ནས་སྔར་བཤད་པའི་ཡོ་བྱད་
རྣམས་ཉེ་བར་བསྡོག །སློབ་དཔོན་སྔོན་དུ་དཀར་པོ་ཆ་བརྒྱད་དུ་གྲགས་
པའི་བསྙེན་སོང་ཞིག་འཛོམས་ན་རབ། ཅིས་ཀྱང་མ་འཛོམས་ཚེ་སྨྱུང་གནས་
ཚད་ལྡན་ཆ་ཤས་ཐོན་པ་ཞིག་གི་མདུན་དུ་ལས་བུམ་བཅུད་ལྡན་བཞག་ལ།
རང་ཉིད་སྐད་ཅིག་གིས་སྤྱན་རས་གཟིགས་ལོ་ཀ་ནཱ་ཐའི་སྐུར་གྱུར། བསང་
སྦྱང་། སྟོང་ཉིད་ཡེ་ཤེས་རྡོ་རྗེ་ལས། །ལས་ཀྱི་བུམ་པའི་གོ་ས་རུ། །སྣ་
ཚོགས་པདྨ་ཉི་མའི་སྟེང་། །ཧཱུྃ་ལས་ཁྲོ་བོ་རྟ་མགྲིན་ནི། །དམར་ཞིང་ཉི་མ་
ལྟར་འབར་བ། །སྤྱན་གསུམ་མཆེ་གཙིགས་ཧཱུྃ་སྒྲ་སྒྲོག །སྤྱི་བོར་རྟ་མགོ་
ལྗང་གུས་མཚན། །ཕྱག་བཞི་པད་དབྱུག་རྡོ་རྗེ་དང་། །སྡིགས་འཛུབ་པདྨའི་
སྡོང་པོ་འཛིན། །གཡོན་བརྐྱང་ཁྲོ་བོའི་ཆས་ཀྱིས་བརྒྱན། །མེ་དཔུང་འབར་
བའི་དབུས་བཞུགས་པའི། །གནས་གསུམ་འབྲུ་གསུམ་ཐུགས་སྟོད་ཧི། །
འོད་ཀྱིས་ཡེ་ཤེས་པ་སྤྱན་དྲངས། །ཛཧཱུྃ་བཾ་ཧོ༔གཉིས་མེད་གྱུར། །སླར་
ཡང་དབང་ལྷས་དབང་བསྐུར་ཏེ། །སྣང་བ་མཐའ་ཡས་དབུ་བརྒྱན་གྱུར།
ཨོཾ་བཛྲ་ཨགྷཾ ནས། ཤཔྟ་པྲ་ཏིཙྪ་ཡེ་སྭཱ་ཧཱ། བར་སྔགས་དང་ཕྱག་རྒྱ་ཙམ་གྱིས་མཆོད། ཧཱུཾ་
ལས་བྱུང་བའི་རྟ་མགྲིན་རྒྱལ། །དྲག་པོའི་རྟ་སྐད་སྒྲོག་པ་ཡིས། །གདུག་པ་
 

 ཅན་རྣམས་འཇོམས་པར་མཛད། །ཁྲོ་བོའི་དབང་པོ་ལ་ཕྱག་འཚལ། །སྔགས་
བཟླས་པས་ཐུགས་རྒྱུད་བསྐུལ་བར་མོས་ལ། ཨོཾ་ཧ་ཡ་གྲི་བ་ཧཱུཧཱུཾ་ཕཊ་སྭ་ཧྭ ྭཞེས་ཅི་འགྲུབ་
བཟླ། མཐར། ཁྲོ་བོའི་དབང་པོ་འོད་དུ་ཞུ། །བུམ་ཆུ་ནུས་སྟོབས་ལྡན་པར་གྱུར། །
ཞེས་པ་ནི་དཀྱིལ་འཁོར་གྱི་ལས་ཐམས་ཅད་བགེགས་སྲུང་བའི་དོན་དུ་གལ་ཆེ་བ་སྟེ། སྤྱི་རྒྱུད་ལས།
པདྨའི་རིགས་ལ་རིག་སྔགས་རྒྱལ། །རྟ་མགྲིན་ཡི་གེ་བཅུ་པའོ། །ཞེས་པས་
སོ། །དེ་ནས་ཨོཾ་ཧ་ཡ་གྲྭ་བ་སོགས་ཀྱིས་བསང་སྦྱང་། ཀུན་རིག་ལྟར་ཆ་གསུམ་ཚང་བར་བཏང་།
བགེགས་གཏོར་སྐབས་བདག་བསྐྱེད་ཁྲོ་བོ་འཇིག་རྟེན་གསུམ་རྒྱལ་མི་བྱ་བར། བདག་ཉིད་སྐད་
ཅིག་གིས་དཔལ་རྟ་མཆོག་ཧེ་རུ་ཀར་གསལ་བར་གྱུར། རྗེ་བཙུན་རྩ་བ་སོགས་
དང༌། བཅོམ་ལྡན་འདས་འཕགས་མཆོག་ཐུགས་རྗེ་ཆེན་པོའི་ལྷ་ཚོགས་འཁོར་
དང་བཅས་པའི་བདེན་པ་ཞེས་ཁ་བསྒྱུར་མཐར་འབྱུང་པོ་གང་དག་འདིར་ནི་ལྷགས་གྱུར་སོགས་
གློ་ཀ་གཅིག་བརྗོད། དེ་ནས་ཟངས་སྣོད་དུ་བ་བྱུང་ལྔ་ཆུར་སྦྱང་། ཤར་དུ་ཁ་བལྟས་ཙོག་པུར་འདུག་ལ།
ཨོཾ་ཡ་ཤོ་ཛེ་སྭཱ་ཧཱ། ཞེས་བརྒྱ་རྩ་བརྒྱད་བཟླས་ལ་བཏུང་སྟེ་དེས་ནི་ཟླ་བ་ཕྱེད་ཚུན་ཆད་ཀྱི་ཤ་ཆང་སོགས་
བཟའ་བ་མ་ཡིན་པ་ཟོས་པ་རྣམས་དག་པར་འགྱུར་རོ། །དེའང་ཟླ་བ་ཕྱེད་ཕྱེད་བཞིན་ཞག་
གཅིག་སྨྱུང་བར་གནས་ལ་སྲང་གསུམ་གསུམ་འཐུང་དགོས་པར་གསུངས་
ཀྱང་འགྲུབ་དཀའ་ལ་འདི་ཙམ་བྱས་ཀྱང་ཕན་ཡོན་ནི་ཡོད་དོ། །
དེ་ནས་ལག་མཐིལ་གཡོན་པར་བ་བྱུང་དང་དྲི་བཟང་ཆུ་བླུགས་པ་དང༌།
ཡུངས་ཀར་ལ། ཨོཾ་ཀཱི་ལི་ཀཱི་ལ། བཛཱི་བཛཱི་བྷུ་རུ་བནྡྷ་བནྡྷ་ཧཱུྃ་ཕཊ། ཅེས་
ལན་བདུན་བཟླས་ལ་དཀྱིལ་འཁོར་གང་དུ་བྱ་བའི་གཞི་སོགས་ཕྱོགས་ཀུན་
ཏུ་བསང་གཏོར་བྱ། ཡུངས་ཀར་གྱིས་བྲབ། བར་དུ་གཅོད་པའི་བགེགས་
ཐམས་ཅད་ཕུར་བུས་བཏབ་པར་མོས། དེ་ནས་གུ་གུལ་དང་ཙནྡན་སོགས་
 

 བདུག་ལ། དཀོན་མཆོག་གསུམ་ལ་ཕྱག་འཚལ་ལོ། །བྱང་ཆུབ་སེམས་
དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་ལ་
ཕྱག་འཚལ་ལོ། །མཐོང་བ་དང་ནི་ཐོས་པ་དང་། །རེག་པ་དང་ནི་དྲན་
པའང་རུང༌། །བདག་ནི་སེམས་ཅན་ཐམས་ཅད་ཀྱི། །ནད་རྣམས་ཀུན་གྱི་
གསོས་གྱུར་ཅིག །ཏདྱ་ཐཱ། ཀ་ཊེ། བི་ཀ་ཊེ། ནི་ཀ་ཊེ། ཀ་ཊ། བི་ཀ་ཊ། ཀ་
ཊཾ། ཀ་ཊེ་བྷ་ག་བ་ཏི་བི་ཛ་ཡེ་སྭཱ་ཧཱ། ཞེས་སྔགས་ལན་བདུན་ནམ་ཉེར་གཅིག་
བརྗོད། རྡོ་རྗེའི་ར་བ་དྲ་བ་གུར་བླ་བྲེ་ཡེ་ཤེས་ཀྱི་མེ་དཔུང་འབར་བའི་སྲུང་
འཁོར་ཡངས་ཤིང་བརྟན་པར་གྱུར་པར་མོས་ཏེ། ལེགས་གྲུབ་ལས། དེས་
ནི་བདག་དང་ལྷ་ཡང་བསྲུང་། །སྡིག་པ་ཐམས་ཅད་བྱང་བར་འགྱུར། །
བགེགས་རྣམས་སྨྲ་ཡང་འབེབས་པ་དང༌། །བསམ་པའི་འབྲས་བུ་མངོན་
དུ་གྱུར། །ཞེས་པས་སོ། །སྐབས་འདིར་མཆོད་གཡོག་པས་གཏོར་མ་བཅས་
པ་དང་གཞི་འགོད་པའི་ཚེ། སློབ་དཔོན་པས་ལས་བུམ་དང་ཡུངས་ཐུན་གུ་
གུལ་སོགས་ལ་དམིགས་ཏེ་རྣམ་འཇོམས། སྨེ་བརྩེགས། བདུད་རྩི་འཁྱིལ་པ།
ཡིག་བརྒྱ་སོགས་དང༌། ཁྱད་པར་སྤྱི་རྒྱུད་ལས། ཁྲོ་བོ་བདུད་རྩི་ཐབས་སྦྱོར་
ནི། །རིགས་གསུམ་དག་གི་སྤྱི་ལ་ཡང་། །བགེགས་རྣམས་ཐམས་ཅད་གཞོམ་
པའི་ཕྱིར། །གསང་བ་པ་ཡི་བདག་པོས་བཤད། །ཅེས་དང་། ལེགས་གྲུབ་
ལས། ལས་རྣམས་ཀུན་ལ་ཐམས་ཅད་དུ། །བགེགས་ལ་སོགས་པ་བསལ་
བ་ལ། །རྣམ་པར་རྟོག་པའི་ཆོ་ག་ཡིས། །བདུད་རྩི་ཐབས་སྦྱོར་རབ་ཏུ་སྦྱར། །
ཞེས་དང་། དཔུང་བཟང་ལས་ཀྱང་རིག་སྔགས་འདི་བརྗོད་པ་ལ་བགེགས་
དང་ལོག་འདྲེན་གྱིས་མི་ཚུགས་པར་གསུངས་པས། གཤམ་གསལ་གཟུངས་
 

 རིང་དང་། ཡོངས་གྲགས་ཨ་མྲྀ་ཏའི་སྔགས་རིང་ཐུང་གཉིས་བརྒྱ་སྟོང་དུ་
བཟླས་པ་དང་། ན་མོ་མ་ཧཱ་ཤི་ཡ། ཨོ་ཤ་མེ་ས་མ་ཡེ་སོ་མེ་སིདྡྷི་སིདྡྷི་སྭཱ་དྷ་
ཡ་ཤི་བེ་ཤི་པཾ་ཀ་རི། ཨཱ་བ་ཧ་སརྦ་ཨ་ཐ་སཱ་དྷ་ནི་སྭཱ་ཧཱ། ཞེས་པདྨའི་རིགས་ཀྱི་
ལས་ཐམས་ཅད་པ་དཔལ་མོའི་སྔགས་ཀྱང་ཅི་འགྲུབ་བཟླས་པས་བསྔགས།
ཀུ་ཤའི་ཆུན་པོ་ལ། ཨ་རོ་ལིཀྲ། བརྒྱ་རྩ་བཟླས། འདི་སྲིན་ལག་ལ་འཆིང་
བའི་ཆོ་ག་ཡིན་ཀྱང་དམ་ཚིག་རྡོ་རྗེ་དང༌། ཟེའུ་ཁ་སོགས་ཇི་བཞིན་མི་
འཛོམས་པས་ཀུ་ཤ་བྱིན་རླབས་ཙམ་འདིར་བཀོད་པ་སྟེ་དེས་ཀྱང་ཡོ་བྱད་
སོགས་སྲུང་བའི་ནུས་པ་དང་ལྡན་ནོ། །བཅའ་བཤམ་ནི་གཞུང་གི་དེ་ཉིད་
ལྔའི་སྐབས་སུ་གསུངས་པ་བཞིན་བྱ་སྤྱོད་ལ་མཎྜལ་དཀྱིལ་འཁོར་རྡུལ་
ཚོན་མེད་ཐབས་མེད་པ་ཡིན་མོད། རྡུལ་ཚོན་ཅིས་ཀྱང་མ་འཛོམས་ཚེ་སྤྱན་
རས་གཟིགས་ཀྱི་དཀྱིལ་འཁོར་རས་ལ་བྲི་རུང་བ་དམིགས་བསལ་ཏེ། ཕྱག་
སྟོང་སྤྱན་སྟོང་ཐོགས་པ་མི་མངའ་བའི་གཟུངས་ལས། དཀྱིལ་འཁོར་གྱི་ཆོ་
ག་འདི་ནི་བལ་རས་སམ། བཙོ་རས་ལ་རི་མོར་བྲིས་ཏེ་བགྱི་ནའང་རུང་ལགས་
སོ། །ཞེས་གསུངས་སོ། །གང་ལྟར་གནས་ཁང་ཤིན་ཏུ་གཙང་སྦྲ་དང་བྱི་དོར་
བྱས། བླ་བྲེ་འཕན་གདུགས་ཡོལ་བ་སོགས་དང་སྤྲོ་བར་བཀྲམ། སྐུ་གསུང་
ཐུགས་ཀྱི་རྟེན་སྤྱི་དང་ཁྱད་པར་སྤྱན་རས་གཟིགས་ཀྱི་ཞལ་ཐང་མདོ་གཟུངས་
གླེགས་བམ་སོགས་བཞུགས་པའི་གུད་དུ་སྟེགས་མཐོ་ཞིང་གཙང་བར་མེ་
ཏོག་སིལ་མ་བཀྲམ་པའི་དབུས་སུ་མཎྜལ་ལ་བ་བྱུང་དྲི་བཟང་ཙནྡན་དཀར་
པོའི་ཕྱེ་མས་བྱུགས་ཏེ་རྡུལ་ཚོན་གྱིས་དཀྱིལ་འཁོར་གཞུང་གསལ་བྲིས་པ་
བཞག་པའི་ཁར་རྐང་གསུམ་ལྟ་བུར་འཕགས་པའི་སྐུ་བརྙན་ཙན་དཀར་ལས་
 

 གྲུབ་པ་སོགས་གང་འཛོམས་ཤིག་ན་བཟའ་བཅས་བཞུགས་སུ་གསོལ་
བའི་མདུན་དུ་རིན་པོ་ཆེའི་སྣོད་གཙང་མར་གཙོ་གཏོར་དཀར་ཟླུམ་པད་
འདབ་བཞི་ལྡན་པ་རྒྱན་ལྔ་སྒྲོམ་ཉི་ཟླ་ནོར་བུས་མཚན་པ་ཆེ་ལེགས། དེའི་
གཡས་སུ་སངས་རྒྱས་བྱང་སེམས་སྤྱི་དང༌། གཡོན་དུ་ཆོས་སྐྱོང་ལ་བཟོ་
དབྱིབས་གོང་མཚུངས་དབུས་མའི་ཕྱེད་ཆ་ཆུང་བ་ཙམ་རེ་བཤམས། འབྱོར་
འཁོས་ཡོད་ཅིང་གཞུང་མཐུན་རྒྱས་སྤྲོས་བྱེད་ན་དེ་རྒྱབ་བུམ་པ་བཅུད་ལྡན་ཁ་
རྒྱན་བཅས་བརྒྱད། དེ་རྒྱབ་སྤོས་པོར་གསལ་པ་བརྒྱད། དེ་རྒྱབ་རྒྱལ་མཚན་
རྨ་བྱའི་སྒྲོའི་ཏོག་ཅན་བརྒྱད། མ་འབྱོར་ན་དེ་དག་བཞི་བཞིའང་རུང་། དེ་
རྒྱབ་བྱང་དུ་མཆོད་ཡོན་གྱི་སྣོད། ཤར་དུ་དྲི་ཆབ། ལྷོར་ཞལ་ཟས། ནུབ་ཏུ་
མར་མེ། ཞབས་བསིལ་ཤར་རམ་ཕྱོགས་བཞི་ཀར། དེ་ལྔ་པོ་རེ་རེའང་
ཚར་ལྔ་ལྔ། ཀ་ཏོ་ར་ལྟ་བུར་མེ་ཏོག་དངོས་སམ་གཟུགས་བརྙན་ཅི་རིགས།
མ་འབྱོར་ཚེ་ནས་འབྲས་སྤུངས་པ་མཆོད་པའི་སྐབས་སུ་མཐོར་ཞིང་སྤོས་
རྒྱུན་དུ་བདུག་པ་དང༌། བུམ་པ་རྣམས་གཟུངས་ཐག་གིས་སྦྲེལ་བའི་ཤར་
བུམ་ནས་སློབ་དཔོན་ཕྱག་ཏུ་ཕུལ་ཆོག་པ་སོགས་དགོས་ཀྱང་། ད་ལྟའི་
ལག་ལེན་དཀྱུས་མ་ལ་དེ་ཙམ་འཛོམས་དཀའ་བས། བུམ་པ་རྒྱུན་འབབས་
ཆུ་ཡི་སུམ་གཉིས་བཀང་བ་དྲི་བཟང་དང་རྫས་བཅུད་ཁ་རྒྱན་མགུལ་ཆིངས་
ལྡན་པ་ལ། སློབ་དཔོན་གྱིས་གཟུངས་རིང་བཟླ་བས་བགེགས་བསྐྲད་ལ་
མཎྜལ་གྱི་གཡས་དང༌། ལས་བུམ་གཡོན་དུ་བཀོད། བྱང་དུ་མཆོད་ཡོན་
ནས་བརྩམས་ཏེ་མཆོད་པ་སྣ་བདུན་བསྐོར་བཤམ་བྱ། དེའི་རྒྱབ་མདུན་དུ་
མཆོད་པ་ཕྲེང་ཚར་མགོ་གཡས་ནས་བརྩམས་པ་ཞིག་ཀྱང་བཤམས། མདུན་
 

 ལོགས་ཅུང་དམའ་བར་མཆོད་པའི་མཎྜལ་དང་ཁྲུས་ཀྱི་ཆས་བཀོད། དེའི་
ཡང་མདུན་དམའ་བར་སྣོད་གཙང་མར་ཀླུ་གཏོར་དཀར་བཤོས། བ་དམར་
སེར་གྱི་འོ་མ་དང་ཀླུ་སྨན་བཏབ་པ། གཞི་བདག་དཀར་གཏོར། ཆ་གསུམ་
གཏོར་མ་བཅས་བཤམས། ཡང་ཚར་སྔ་མ་གཉིས་ལ་འབུལ་རྒྱུའི་དཀར་
གཏོར་གཉིས་དང༌། གཏོར་མ་གཞན་གསོ་བའི་ཐེབས་ཀྱུ་འབྲུ་སྣ་སོགས་
འདུ་བྱ། ཐམས་ཅད་གཙང་སྦྲ་ཤིན་ཏུ་ཆེ་བས་དུས་རྒྱུན་བག་ཡོད་དང་ལྡན་
པ་གལ་ཆེ་ལ། དེ་དག་གི་ཉེ་ལོགས་གར་བདེར་དུང་ཆོས་སུ་ལས་བུམ་གྱི་
ཆུ་བླུགས་པ་དང༌། ཀུ་ཤའི་འཐོར་གཡབ་བཞག །འཛོམས་ན་བཀྲ་ཤིས་
རྫས་རྟགས་སོགས་མཆོད་པའི་རྣམ་གྲངས་རུང་མཐུན་འབྱོར་ཚད་ཅི་ལྟར་
འོས་ཤིང་མཛེས་པར་བཀྲམ་ལ། མཆོད་གཏོར་རྣམས་དང་མཉམ་དུ་དཀར་
མངར་ཤིང་ཏོག་སོགས་ཀྱང་བླུགས་པར་བྱའོ། །འདིར་མཆོད་ཡོན་བྱང་དུ་
བཞག་དགོས་པའི་རྒྱུ་མཚན་སྤྱི་རྒྱུད་དུ། པདྨ་འཛིན་ལ་བྱང་ཕྱོགས་སུ། །
ཞེས་བྱ་རྒྱུད་རིགས་གསུམ་སོ་སོར་མཆོད་པ་འབུལ་བའི་དུས་དང་ཕྱོགས་
སོགས་མི་འདྲ་བས་སོ། །བཅའ་བཤམས་ཟིན་མ་ཐག་སློབ་དཔོན་གྱི་རྟ་
མགྲིན་ཡིག་བཅུ་དང༌། བདུད་རྩི་ཐབས་སྦྱོར་གྱི་སྔགས། ན་མོ་རཏྣ་ཏྲ་ཡཱ་ཡ།
ན་མཉྩཎྜ་བཛྲ་པཱ་ཎ་ཡེ། མ་ཧཱ་ཡཀྵ་སེ་ན་པ་ཏ་ཡེ། ན་མོ་བཛྲ་ཀྲོ་དྷཱ་ཡ།
ཏདྱ་ཐཱ། ཨོཾ་ཧུ་ལུ་ཧུ་ལུ། ཏིཥྛ༌ཏིཥྛ། གྲི་ཥྤ་གྲི་། བནྡྷ་བནྡྷ། ཨ་མྲྀ་ཏེ་ཧཱུཾ་
ཕཊ། ཞེས་དང་། ཨ་མྲྀ་ཏ་ཀུཎྜ་ལཱི་དང༌། ཨོཾ་ཨ་མྲྀ་ཏེ་ཧཱུཾ་ཕཊ། ཞེས་དང༌།
ཨ་རོ་ལིཀྲ། ཅེས་དང་། གོང་གི་དཔལ་མོ་ལས་ཐམས་ཅད་པ་བཅས་གྲངས་
མང་བཟླ་བཞིན་དུ་མཆོད་རྫས་རྣམས་ལ་དུང་ཆུ་ཀུ་ཤས་བྲན། ཡུངས་ཐུན་
 

 བྲབ། གུ་གུལ་བདུགས། སྔོན་དུ་རྫས་འཛོམས་ཤིང་བསྙེན་པ་ཐེམས་ན་ཆགས་
མེད་རི་ཆོས་ནས་འབྱུང་བའི་མཆོད་པའི་གེགས་སེལ་སོགས་སྐབས་འདིར་
བྱ་བ་གཅེས་ཏེ། དེར་དམིགས་གསལ་མ་གསུངས་ཀྱང་གེགས་སེལ་འདི་
ནི་བྱ་སྤྱོད་ཀྱི་དཀྱིལ་འཁོར་ལ་མེད་ཀ་མེད་ཀྱི་འཇུག་པ་ཆེ་བ་ཡིན་གྱི། སྔགས་
བླ་མེད་ཀྱི་དཀྱིལ་འཁོར་ལ་ནི་འདི་རིགས་མི་དགོས་ཏེ་དེར་བགེགས་
བསྐྲད་སྲུང་འཁོར་བྱིན་རླབས་སོགས་ཏིང་ངེ་འཛིན་དང་བྱ་བ་ཁྱད་པར་བ་
དུ་མ་ཡོད་པ་དེ་དག་ཉམས་འོག་ཆུད་དགོས་པར་དགོངས་པས་སོ། །གེགས་
སེལ་དེའི་ཕན་ཡོན་དགོས་ཆེད་དུ་མ་དཔུང་བཟང་སོགས་ལས་གསུངས་
ཤིང་། ལོག་འདྲེན་སའི་གཙུག་ཕུད་ལ་སོགས་པའི་བགེགས་དེ་རྣམས་ཕལ་
ཆེར་རྒྱུད་སྡེ་འོག་མའི་རྣལ་འབྱོར་པ་ལ་འཚེ་བ་ཡིན་ཏེ་དཔེར་ན་རྣམ་སྲས་
པའི་སྒབ་འདྲེ་བཞིན་ནོ། །དེ་ནས་འདི་མན་ཆད་བྱིན་རླབས་ཀྱི་སྔགས་ཐམས་
ཅད་ཀྱི་ཐོག་མར། ན་མོ་རཏྣ་ཏྲ་ཡཱ་ཡ། ན་མ་ཨཱརྱ་ཛྙཱ་ན་སཱ་ག་ར་བེ་རོ་ཙ་ན་
བྷ་ཧ་རཱ་ཛཱ་ཡ། ཏ་ཐཱ་ག་ཏཱ་ཡ། ཨདྷ་ཏེ་སམྱཀཾ་བུདྡྷ་ཡ། ན་མཿསརྦ་ཏ་ཐཱ་ག་ཏེ་
བྷེ ཨརྡ་ཏེ་སམྱཀཾ་བུདྡྷེ་བྷོ། ན་མ་ཨ་བ་ལོ་ཀི་ཏེ་ཤྭ་རཱ་ཡ། བོ་དྷི་ས་ཏཱ་
ཡ། མ་ཧཱ་ཀཱ་རུ་ཎི་ཀཱ་ཡ། ཞེས་པ་འདི་ཚར་རེ་སྦྱར་ནས་སོ་སོའི་བྱིན་རླབས་
སྔགས་ནི། བདུག་སྤོས་ཐམས་ཅད་ལ། ཏདྱ་ཐཱ། དྷུ་རུ་དྷུ་རུ། ཧ་ཧ་ཧ་ཧ་སྭཱ་
ཧཱ། ལན་བདུན། མར་མེ་ལའང་སྔགས་དེ་ལན་བདུན་བརྗོད་དེ་གྲུབ་ན་མར་
མེའི་རྒྱུ་མར་ལ་དང་པོ་བྱིན་བརླབ་བྱ། གཟོད་མར་མེ་བཅའོ། །སྤྱན་འདྲེན་
དུས་བདུག་རྒྱུའི་སྤོས་ལ་གོང་གི་དཔལ་མོ་ལས་ཐམས་ཅད་པས་སྔགས་ཏེ་
ཟུར་དུ་འཇོག མེ་ཏོག་དང་དྲི་ཆབ་ལ། ཏདྱ་ཐཱ། སི་རི་སི་རི། དྷི་རི་དྷི་རི། སི་
 

རི་དྷི་རི་སྭཱ་ཧཱ། ལན་བདུན། མེ་ཏོག་ལ་ནི་ཁྱད་པར་དུ་པུཥྛཀི་ཏུའི་སྔགས་
ལན་བདུན་གྱིས་བྱིན་གྱིས་བརླབས་སོ། །ཞལ་ཟས་དཀར་མངར་ཤིང་
ཏོག་སོགས་ལ། ཏདྱ་ཐཱ། ཨ་ཏེ་ས་ཏེ། སི་ཏི་སི་ཏི། སུ་དྷུ་སུ་དྷི་སྭཱ་ཧཱ། ལན་
ཉེར་གཅིག་བརྗོད། བྱིན་རླབས་རིགས་ཐམས་ཅད་ལ་སྔགས་བརྗོད་ཅིང་
པུས་གདབ་པ་སོགས་ནི་མི་རུང་གི། ཆབ་ལ་ཀུ་ཤས་རེག་ཅིང་གཞན་རྣམས་
ལག་པ་གཡས་པས་རེག་བཞིན་དུ་སྔགས་བཟླའོ། །སླར་ཡང་བདུད་རྩི་
ཐབས་སྦྱོར་དང༌། ཨཱ་རོ་ལིཀྲ་བཟླས་ལ་མཆོད་པའི་གཟི་བྱིན་བསྐྱེད་ཅིང་
བགེགས་བསྲུང་། དེ་དག་ཟིན་ནས་མཚམས་བཅིང་བ་ནི། གོང་གི་སྔགས་
རིང་ལན་གཅིག་དང༌། ཏདྱ་ཐཱ། ཨི་ལི་མི་ལི། པི་ལི་ཏི་ལི། ཙི་ལི་ཧི་ལི་སྭཱ་
ཧཱ། ཞེས་པ་ཆུ་དང་ཡུངས་ཀར་ལ་ལན་བདུན་བཏབ་སྟེ་ཕྱོགས་བཞིར་གཏོར་
བས་སྟ་གོན་གྱི་བྱ་བ་འགྲུབ་བོ། །ཞལ་ཏ་པས་ཆོས་འཆད་པའི་སློབ་དཔོན་
ལ་ཧ་ཅང་མཐོ་བ་མ་ཡིན་པའི་ཁྲི་དང་། དགེ་སློང་རྣམས་ལ་གདན་དམར་
པོ། ཁྱིམ་པའི་རིགས་ལ་དཀར་པོ་སོགས་འོས་འཚམས་བཏིང་ལ་ཀུ་ཤས་
བྱབ་པའི་ཚུལ་དང་ལས་བུམ་ཆུས་བྲན། འདི་ཉིན་སྨྱུང་གནས་སྡོད་མཁན་
རྣམས་ལས་བུམ་གྱི་གཟུངས་ཆུ་བསྲེས་པའི་ཆུས་མགོ་ལུས་ཚང་མ་བཀྲུ།
ཟས་སྒྲིབ་དག་བྱེད་བ་བྱུང་ལ་སྔགས་བཏབ་པའང་འདི་ཉིད་དང་སྨྱུང་གནས་
སྔོན་འགྲོའི་ཉིན་ལན་གསུམ་བླུད། བསླབ་བྱ་རྒྱས་པར་བྱའོ། །ཉིན་དང་
པོའི་ནངས་མོ་སྔ་བར་སློབ་དཔོན་གྱིས་དུང་ཞལ་ཆུ་ལ་གོང་གི་སྔགས་རིང་
ལན་གཅིག་དང་། ཏདྱ་ཐཱ། ཧ་ཧ་ཧ་ཧ། ཨི་ལི་མི་ལི། ཙི་ལི་སི་ལི་ཁི་ལི་ཧི་ལི་
སྭཱ་ཧཱ། ཞེས་ལན་བདུན་བཏབ་པ་དང༌། ལས་བུམ་ཆུ་བསྲེས་པའི་ཆུས་ཕྱི་
 

རོལ་དུ་དཔོན་སློབ་ཚང་མས་ཨ་མྲྀ་ཏེ་སོགས་བཟླ་བཞིན་པས་ཡན་ལག་ལྔ་
ཁྲུས་བྱ། ཁ་བཤལ། བ་བྱུང་སྔགས་བཏབ་བླུད། དུང་ཆུའི་སྔགས་དེ་ཉིད་ལན་
བདུན་བརྗོད་པས་གོས་སོགས་གྱོན་པ་ཐམས་ཅད་ལ་ཕུས་གདབ་ཅིང་རེག་
པདྨོཊྛི་ཥའི་གཟུངས་ཀྱིས་སྔགས་པའི་སྤོས་བདུག་གིས་ཀྱང་ལུས་དང་གོས་
ལ་བདུག །དགེ་སློང་ཐམས་ཅད་ཆོས་གོས་རྣམ་གསུམ། གདིང་བ། ལྷུང་
བཟེད་སྤྱི་བླུགས་སོགས་ལྡན་པ་དང༌། ཁྱིམ་པ་ཕོ་མོ་རྣམས་ཀྱང་སྐེ་རྒྱན།
རྣ་ལོང༌། རྒྱན་ཕྲེང༌། རྐེད་གྲི་སོགས་དོར། ཀུན་གྱིས་མཆིལ་ལྷམ་ཕུད།
གཅོང་ནད་ཡོད་མཁན་ལྟ་བུ་མ་གཏོགས་གྱོན་པ་ཤ་འབྱར་གྱི་རིགས་ཀྱང་
སྤངས་ནས་སྣམ་ཐེར་སོགས་གསར་པ་གཙང་མ་གྱོན། བཏུང་བའི་རིགས་
ལ་ཧ་ཅང་དགག་པ་མེད་མོད། ཁ་ཟས་མ་ཟོས་གོང་ཐེག་ཆེན་གསོ་སྦྱོང་
གྲུབ་དགོས་པས་ནམ་ལངས་མ་ཐག་འཚོགས་གྲུབ་པར་བྱས་ལ་པདྨའི་སྐྱིལ་
ཀྲུང་གིས་འདུག །ཐོག་མར་ཐུབ་བསྟོད་གང་རུང་ཞིག་བཏོན། ཆོས་སྤྱོད་
སྣ་ཚོགས་གཞན་འདོན་པར་སྤྲོ་ན་ཉུང་ཙམ་བྱས་ཀྱང་ཆོག །ཕལ་ཆེར་མི་
དགོས། དེ་ནས་གཞུང་གསལ་པདྨའི་རིགས་ཀྱི་དམ་ཚིག་གི་སྔགས་རྒྱ་བྱ་
སྟེ། དེའང་སྤྱི་རྒྱུད་ལས། ཐལ་མོ་ལེགས་པར་སྦྱར་བ་ལས། །སོར་མོ་དབུས་
མ་གསུམ་འགྱེད་པ། །འདི་ནི་པདྨོའི་ཕྱག་རྒྱ་སྟེ། །པདྨ་ཁ་བྱེའི་མཚན་ཉིད་
དོ། །ཞེས་པ་ལྟ་བུའོ། །དེ་ནས་གོང་གསལ་ལས་བུམ་བསྒྲུབ། སྔགས་བརྒྱ་
རྩ་བཟླ། འོད་ཞུ་ཟིན་ནས་མཆོད་གཡོག་པས་ལས་བུམ་གྱི་ཆུ་ཆོ་ག་མཁན་
པོ་རྣམས་ཀྱི་མདུན་དུང་ཆོས་སོགས་ཆུ་བཞག་པ་ལ་ཐོགས་རེ་བསྲེ། ཆུ་
སྣོད་གཞན་ཆེ་བ་ཞིག་ཏུའང་ལས་བུམ་ཆུ་བསྲེས་ནས་ཆུ་དེ་སྨྱུང་གནས་
 

 སྡོད་མཁན་ཐམས་ཅད་ལ་བཀྱེ། དཔོན་སློབ་ཚང་མས་པདྨ་སཏཱ་ལན་
གསུམ་བརྗོད་པའི་ཚེ་མགོ་ལུས་ལ་བསང་གཏོར་དང་ཁ་བཤལ། ཁོང་དུ་
བཏུང་། སྡོད་གནས་ལྷ་ཁང་ལྟ་བུ་ཡིན་ན་འདི་སོགས་སྔ་ཕྱི་ཀུན་ཏུ་ཁ་
བཤལ་གྱི་ཆུ་སོགས་གང་ཡིན་ཕོས་ན་དམྱལ་བའི་རྒྱུ་བསོགས་པས་བཤལ་
ཆུ་ཕོ་སྣོད་གཟེད་ཞལ་ལྟ་བུ་གཉིས་གསུམ་རེ་ལ་སྤྱིར་བཞག་ནས་དེར་ཡོ།
ཡང་ན་ཞལ་ཏ་པས་སྣོད་གཅིག་འགྲིམས། གཞན་ཡང་སྣབས། ལུད་པ།
འཐུང་ལྷག་སོགས་དགེ་འདུན་གྱི་ཀུན་དགའ་ར་བར་དོར་ན་རྩིག་པ་ལྟ་
བུའི་དམྱལ་བ་སོགས་སྐྱེ་བར་གསུངས་པས་སྐབས་འདིར་མ་ཟད་དུས་
རྒྱུན་བག་ཡོད་བྱའོ། །དེ་ནས་ལག་པ་གཉིས་རྡོ་རྗེ་བསྡམས་པ་ལས་མཐེའུ་
ཆུང་གཉིས་གཤིབས། མཛུབ་མོ་གཉིས་རྩེ་སྤྱད་པའི་ངོས་མཐེ་བོང་གཉིས་
སྙིང་གར་བཙུགས་ལ། ཨོཾ་བཛྲ་ཀྲོ་དྷ་མ་ཧཱ་བ་ལ་ཧ་ན་ད་ཧ་པ་ཙ་བི་དྷནྡན་
ཨུཙྪ་ཀྲོ་དྷ་ཧཱུྃ་ཕཊ། ཅེས་ཁྲོ་བོ་མནོལ་བ་མེད་པའི་སྔགས་རྒྱ་འདི་སྐབས་
འདི་དང༌ ། གུང་ཚིགས། འཆག་པ་ཆེ་ཆུང་སོགས་ཀྱིས་ཕྱི་རོལ་དུ་འགྲོ་
བའི་སྐབས་ཐོག་མཐའ་གཉིས་ཀར་བྱས་པས་བགེགས་དང་མི་གཙང་བ་
ཐམས་ཅད་ལས་བསྲུང་ཞིང་སྤྱིར་ཁྲོ་བོ་སྟོབས་པོ་ཆེའི་སྔགས་ཡིན་པས་
ཕན་ཡོན་རབ་ཏུ་མང་ངོ༌། །དེ་ནས་ཐལ་མོ་སྦྱར་ལ། ན་མཿསརྦ་བུདྡྷ་བོ་དྷི་
སཏཱ་ནཱཾ། ཨོཾ་བི་ར་ཛ་བི་ར་ཛ། མ་ཧཱ་བཛྲ། ས་ཏ་ས་ཏ། སཱ་ར་ཏེ་སཱ་ར་ཏེ།
ཏྲ་ཡི་ཏྲ་ཡི། བི་དྷ་མ་ནི། སཾ་བཉྫནི། སིདྡྷ་ཨ་གྲེ་ཏེ་སྭཱ་ཧཱ། ཞེས་བརྗོད་པས་
སངས་རྒྱས་ཐམས་ཅད་ཀྱི་དཀྱིལ་འཁོར་དུ་ཞུགས་པར་འགྱུར་རོ། །དེ་ནས་
ཐལ་མོ་དམ་དུ་སྦྱར་བ་པདྨའི་ཚུལ་དང་མཛུབ་མོ་ནོར་བུའི་ཚུལ་བྱས། གུང་མོ་
 

 ཅུང་ཟད་བཀུག་པའི་ཕྱག་རྒྱ་སྤྱི་བོར་བཞག་ལ ཨོ་སྟེ་ཡ་དྷ་ནུ་ག །ཨ་བྷི་
ཥིཉྩ་ཏུ། སརྦ་སྟེ་ཡ་དྷ། ཨ་བྷི་ཥེ་ཀེ པདྨ་མ་ཎི་སུ་པདྨེ། ཨ་མོ་གྷེ། སརྦ་ཏ་
ཐཱ་ག་ཏ། ཨ་དྷིཥི་ཏེ་ཧཱུྃ། དེས་སངས་རྒྱས་ཐམས་ཅད་དང་ཁྱད་པར་སྤྱན་
རས་གཟིགས་ཀྱི་ཕྱག་གིས་དབང་བསྐུར་བར་འགྱུར་རོ། །འདི་ནི་གཞུང་
འདིར་དམིགས་བསལ་དུ་མ་གསུངས་ཀྱང་དོན་ཞིགས་ཆོ་ག་ཞིབ་མོ་སོགས་
ལས་གསུངས་པ་བླ་མེད་ཀྱི་བདག་འཇུག་བཞིན་སྔགས་སྡོམ་གསོ་བའི་ཡན་
ལག་ཏུའང་འགྱུར་བས་དགོས་པ་ཕན་ཡོན་ཆེའོ། །དེ་ནས་མཎྜལ་དེ་ཉིད་
ཀྱི་ཐོག་མའི་གསོལ་འདེབས་དབྱངས་བཅས་འདོན། མཎྜལ་ཕུལ་སྐབས་
ཐམས་ཅད་ལ་བྱིན་རླབས་བྱས་པའི་མེ་ཏོག་བཀྱེ། མཆོད་གཡོག་པས་ཕྲག་
གཡོན་དང་དཔུང་པར་རྟེན་ཁེབས་བཀབ་ལ་མཎྜལ་ཐོགས། གཡས་པས་
རྡུལ་གཡས་བསྐོར་དུ་ལན་གསུམ་ཕྱི། བཛྲ་བྷུ་མིའི་སྐབས་དྲི་བཟང་ཆུའི་
ཆག་ཆག་གདབ། བཛྲ་རེ་ཁེའི་སྐབས་སྲིན་མཛུབ་ཀྱིས་མཎྜལ་མཐའ་གཡོན་
དུ་བསྐོར་ཚུལ་བྱ། དབུས་སུ་ཧཱུཾ་ཞེས་པའི་སྐབས་མཐེབ་སྲིན་གྱིས་མེ་ཏོག་
སྲུང་བའི་ཚུལ་དུ་མཎྜལ་དབུས་སུ་བཞག །རིའི་རྒྱལ་པོ་སོགས་ཚོམ་བུ་སོ་
བདུན་མ་བཀོད་ཚུལ་སྤྱི་ལྟར་རོ། །བཤགས་པའི་སྐབས་བླ་མ་རྡོར་འཛིན་
གསུམ། ལྟུང་བཤགས་ལན་གསུམ་བརྗོད། སྐུ་གསུང་ཐུགས་རྟེན་ཡོད་ན་
སྐྱབས་ཡུལ་འདིར་བསྡུ་ཆོག །མེད་ན་གསོ་སྦྱོང་བླངས་རྗེས་སྐྱབས་ཡུལ་
བསྡུ་དགོས། གང་ལྟར་ཐོག་མར་གནས་ལྔ་ས་ལ་འདུད་པའི་ཕྱག་གསུམ་
གཟུངས་བཅས་བྱ། ཙོག་པུ་འདུད་རྒྱ་བཅས། ཕྱོགས་བཅུ་ན་བཞུགས་པའི་
སོགས་དགོངས་གསོལ་སྔོན་དུ་འགྲོ་བས་ཐེག་ཆེན་གསོ་སྦྱོང་གི་ཚིག་བརྗོད་
 

 པ་ཚར་གསུམ་བྱས་ནས་ཕྱག་གསུམ་ཕུལ། གྲལ་དུ་བཞུགས་ནས་ཚུལ་
ཁྲིམས་རྣམ་དག་གཟུངས་བརྒྱ་རྩ་བརྒྱད། དོན་ཞགས་སྙིང་པོ་ཉེར་གཅིག་
ཡིད་བཟླས་སམ་གོང་བས་ཐོས་ཙམ་བཟླས་ནས་སྨོན་ལམ་བཏབ། ཉིན་
དང་པོ་སྔོན་འགྲོ་ལ་སྐབས་འདིར་ཆོས་འདིའི་དགོས་པ་ཕན་ཡོན་གཙོ་བོར་
གྱུར་པའི་ཆོས་བཤད་གོ་སླ་ལ་འབྲེལ་ཆགས་པར་བྱ། མི་ཤེས་ན་རྗེ་བླ་མས་
མཛད་པའི་ཕན་ཡོན་སྐལ་ལྡན་ངལ་གསོ་ལས་ཇི་ལྟར་འཚམས་པའམ།
དེའང་མི་ནུས་ཚེ་གཞུང་གསལ་གྱི་ཚིག་དོན་བརྡ་སྤྱོད་པའམ་གསལ་ལ་
དག་པར་འདོན། ཁྱད་པར་དེ་རིང་དང་སང་འདི་ལྟར་ཞེས་པའི་བསླབ་བྱ་
ཞིབ་ཅིང་རྒྱས་པ་གོ་བརྡ་འཕྲོད་ངེས་བྱ། དེ་ནས་སྐྱབས་སེམས་ལན་གསུམ་རེ།
གནས་ཡོ་བྱིན་བརླབས་མཐར་ཐལ་མོ་ཁོང་སྟོང་སྦྱར་ལ་སྔགས་ཚན་དང་པོ་
གཉིས་གསུམ་གསུམ། ཞི་རོལ་ཟིན་ནས་དྲིལ་གསིལ་བཅས་མཆོད་པའི་
སྤྲིན་གྱི་གཟུངས་ཚར་གསུམ་བརྗོད། ཚོགས་ཞིང་བསྐྱེད། སྤོས་གཏུལ།
ལས་རྡོར་གྱིས་ཆུ་བུམ་ཐལ་མོ་སྦྱར་བའི་བར་དུ་བཟུང༌། བྱང་སྒོའི་གཟེད་
ཞལ་རྫས་ལྡན་དུ་མགྲིན་པའི་ཐད་ནས་ཆུ་སྦྲེང་ལ་སྤྱན་འདྲེན་དང༌། བཞུགས་
གསོལ་བྱ། གཟུངས་བཅས་ཕྱག་གསུམ་དང༌། གོང་གི་དྲིན་གྱིས་སོགས་
ལ་ཤོ་ཀ་རེ་རེ་བཞིན་ཕྱག་བྱ། བརྒྱུད་པའི་ཕྱག་འཚལ་སྐབས་གདན་ལ་
བཞུགས་ནས་ཐལ་སྦྱར་བཅས་གསུངས་ན་ལེགས་ཤིང༌། དེའང་ཚར་དང་
པོ་ལ། དུས་གསུམ་རྒྱལ་བའི་སོགས་དང་། ཚར་གཉིས་པ་ལ་གཤམ་གྱི་ན་
མོ་ལོ་ཀི་ཤྭ་རྭ་རིང་བ་དང༌། གསུམ་པ་ལ་དེའི་གཤམ་གྱི་ན་མོ་ལོ་ཀི་ཐུང་
བ་བཅས་འདོན་རེས་བྱ། དེ་མཚམས་ཡན་ལག་བདུན་པའང་ཚར་དང་པོ་
 

 ལ་ཇི་སྙེད་སུ་དག །གཉིས་པ་ལ་འཕགས་པ་སྤྱན་རས་གཟིགས་དབང་
སོགས། གསུམ་པ་ལ་རྒྱུན་བཤགས་སེམས་ཅན་ཐམས་ཅད་སོགས་བཅས་
གསུམ་པོའང་རེས་མོས་བྱ། ཚད་མེད་བཞི་བསྒོམ། བདག་བསྐྱེད་གཙོ་རྐྱང་
གཞུང་ལྟར་ལ་དབང་བསྐུར་སྐབས་མཆོད་པ་ལྔ་ཕུལ་ཞེས་པ་ནི། ཨོཾ་བཛྲ་
པུ། དྷུ་པེ། ཨཱ་ལོ་ཀེ། གནྡྷེ། ནེ་ཝི་དྱ་ཨཱ༔ཧཱུྃ་སྭཱ་ཧཱ། ཞེས་པའི་སྔགས་རྒྱས་
མཆོད། བཟླས་པའི་ཐོག་མར་ཕྲེང་བ་སྙིམ་པར་བཅུག་ནས། ཨོཾ་བ་སུ་མ་
ཏི་ཤྲཱི་ཡེ་སྭཱ་ཧཱ། ཞེས་ལན་ཉེར་གཅིག་བཏབ་ལ་སྙིང་གར་ལག་པ་གཡོན་
པའི་མཐེབ་སྲིན་གྱིས་བགྲང་བར་བཤད་དོ། །བསྙེན་དམིགས་གཞུང་གསལ་
ལྟར་ལ་གཟུངས་རིང་ཚར་གཅིག་གིས་སྣ་དྲངས་པའི་གཟུངས་ཐུང་བརྒྱ་
བརྒྱད་ཡན་ཅི་ལྕོགས་དང༌། ཡིག་དྲུག་སྟོང་རྩ་སོགས་བཟླ། ལུགས་འདིར་
མེད་ཀ་མེད་ཀྱི་དགོས་གལ་ཆེ་བ་མིན་ཀྱང་ཕན་ཡོན་བསྐྱེད་པའི་ཕྱིར་
མགྲིན་སྔོན་ཅན་གྱི་གཟུངས་རིང་ཚར་གསུམ། ཡིད་བཞིན་འཁོར་ལོའི་
གཟུངས་རིང་ཉེར་གཅིག སྙིང་པོ་བརྒྱ་རྩ། པདྨོཎྜི་ཥ་བརྒྱ་རྩ། སྒོ་མཐའ་ཡས་
པའི་གཟུངས་ཚར་གཅིག་བཅས་བརྗོད་ལ་ཐུན་འཇོག་པ་ན། དབྱངས་གསལ།
ཡིག་བརྒྱ་རྟེན་སྙིང་རྣམས་ལན་གསུམ་བརྗོད། རང་གི་ལུས་ལས་ཡེ་ཤེས་
པ། །ཕྱུངས་ནས་ནམ་མཁར་བཞུགས་པ་ལ། །ཨོཾ་བཛྲ་པུཥྛ ནས། ཤཔྟ་
ཨཱཿཧཱུྃ་སྭཱ་ཧཱ། དཀྱིལ་འཁོར་ཀུན་ཏུ་སོགས་ནས། བསྟོད་པར་འོས་པ་སོགས་
ཀྱི་བར་མཆོད་བསྟོད་ཤློ་ཀ་དྲུག་བརྗོད། དགེ་བ་འདི་ཡིས་སྐྱེ་བོ་ཀུན། །བསོད་
ནམས་ཡེ་ཤེས་སོགས་དགེ་བ་བསྔོ། ཡེ་ཤེས་སེམས་དཔའ་རང་ལ་ཐིམ།
ཞེས་བརྗོད། རྒྱུད་སྡེ་འོག་མའི་རང་ལུགས་ལ་ལྷ་དང་ཞག་ཏུ་འགྲོགས་པ་
 

 ལྟུང་བ་ཡིན་པས་ཡེ་ཤེས་པ་མཆོད་བསྟོད་ཟིན་ནས་རྒྱ་གཞུང་ལས་
གསུངས་པ་ལྟར་ཛ་ཧི་ལན་གསུམ་གྱིས་གཤེགས་སུ་གསོལ་དགོས་ཀྱང་།
འདིར་སྔགས་བླ་མེད་ཀྱི་རྣལ་འབྱོར་པས་འདི་ཉིད་ཉམས་སུ་ལེན་པའི་དབང་
དུ་མཛད་ནས་ཕྱག་རྒྱ་སྒོ་བཅད་ཀྱི་སྒྲུབ་ཚུལ་དུ་གསུངས་པར་སྣང་ངོ༌། །དེ་
ནས་མདུན་བསྐྱེད་ནི། ཧ་ཡ་གྲི་ཝས་བསངས། སྭ་བྷ་བས་སྦྱངས། འདོན་
འགྲིགས་འབྱིན་འཇུག་གཞུང་གསལ་ལྟར་ལ། བསྙེན་པའི་སྐབས་གཟུངས་
རིང་ཁོ་ན་གཙོ་བོ་དང༌། ཡིག་དྲུག་ཀྱང་ཅི་ལྕོགས་བཟླ། གོང་གསལ་གཞན་
རྣམས་སྤྲོ་ཞིང་ལོང་ཁོམ་ཡོད་ན་བཟླས་པས་ཆོག་མོད། མ་གྲུབ་ཀྱང་མི་
དགོས་སོ། །སྐབས་འདིར་དཔལ་མོའི་རྒྱ་གཞུང་ལས། འདིར་གང་དག་དེ་
སྙེད་ཀྱི་ཕྱག་རྒྱ་དག་དམིགས་པར་མི་ནུས་པས་ཕྱག་བརྒྱད་པའམ། ཞལ་
གཅིག་ཕྱག་བཞི་པའམ། ཞལ་གཅིག་ཕྱག་གཉིས་པ་ཡང་བསམ་ཞིང་ཕྱག་
གཉིས་པ་པདྨ་དང་མཆོག་སྦྱིན་པར་བལྟའོ། །ཞེས་གསུངས་པ་ལྟར་བློ་གྲོས་
དམན་པས་དམིགས་པ་ཟིན་དཀའ་ན་དེ་དག་གང་རུང་བསྒོམ་པས་ཆོག་
ཅིང་། རྒྱས་པར་སྒོམ་ཚེའང་བདག་མདུན་གྱི་ཐུགས་ཀའི་ཡེ་ཤེས་སེམས་
དཔའ་ཁ་སར་པ་ཎི་པོ་བསྟོད་ལས་འབྱུང་བ་ལྟ་བུ་དམིགས་རྣམ་འཆར་
བདེ་བས་ལེགས་ལ། རྒྱས་བསྡུས་གང་བསྒོམ་ཡང་བཟླ་བྱའི་སྔགས་ནི་
གཟུངས་རིང་ཐུང་དང་ཡིག་དྲུག་ཁོ་ན་གཙོ་བོར་དགོས་པ་ཁྱད་མེད། མཐར་
དབྱངས་གསལ་རྟེན་སྙིང་ཡེ་དྷར་ལན་གསུམ་བརྗོད་ནས་བསྟོད་ཕྱག་གི་དེ་
ཉིད་ལ་འཇུག་གོ །བཟླས་པའི་སྐབས་སུ་ཤེས་པར་བྱ་བའི་གནད་གལ་བོ་
ཆེ་དཔུང་བཟང་ལེགས་གྲུབ་སོགས་ལས་གསུངས་པ་མདོར་བསྡུ་ན་ལུས་
 

 ངག་ཡིད་ཀྱི་བྱ་བ་གསུམ་སྟེ། ལུས་གནད་དང་ལྡན་པས་ཐོག་མར་གཟུངས་
རིང་ཚར་གཅིག་ལ་ཐལ་མོ་སྦྱར་ཏེ་དད་པའི་མིག་གིས་སྐུ་གཟུགས་ལ་བལྟ་
བཞིན་པས་བརྗོད། བཟླས་པའི་འགོ་བརྩམས་ནས་བཟུང་མཇུག་མ་རྫོགས་
པར་གཉིད། གླལ་བ། སྦྲིད་པ། ལུད་པ་འདོར་བ། འོག་རླུང༌། བཤང་གཅི་
ལ་སོགས་པ་དང་བཟའ་བཏུང༌། སྣ་ཐ་འཐེན་པ་སོགས་མི་རུང་ཞིང་དེ་
ལྟར་དབང་མེད་དུ་བྱུང་ན་དེའི་སྐབས་ཀྱི་ཕྲེང་བའི་ནང་ཇི་ཙམ་སོང་བ་དེ་
རྣམས་གྲངས་ལ་མི་བརྩི་བར་ཕྲེང་བ་བཞག་ནས་དུང་ཆོས་ཀྱི་ཆུས་ཉེ་རེག་
བྱ་སྟེ། དེའི་ཚུལ་ཡང་དཔུང་བཟང་ལས། ཆུ་ཡིས་ལག་པ་རྐང་པ་བཀྲུས་
ནས་སུ། །པུས་མོ་ཕྱི་རོལ་དུ་ནི་བསྟན་བྱས་ཏེ། །བར་དུ་ལག་བཞག་ཙོག་
ཙོག་པོར་འདུག་ནས། །སྒྲ་མེད་ལྦ་བ་མེད་པས་ཉེ་རེག་བྱ། །ལན་གསུམ་
བར་དུ་ཆུ་ནི་འཐུངས་ནས་ཀྱང་། །མཆུ་ལ་ལན་གཉིས་ཡོངས་སུ་ཕྱི་བར་
བྱ། །ཞེས་པ་ལྟར་རྐང་ལག་ལ་ཆབ་གཏོར། ཙོག་པུར་འདུག། པུས་མོའི་
སྟེང་དུ་ཆུ་སྣོད་བཟུང་ནས་མི་སྨྲ་བར་ལན་གསུམ་འཐུང་། མཆུ་ལ་ལན་
གཉིས་བྱབས་པར་བྱའོ། །ངག་གིས་མི་ཚིག་དང་མ་འདྲེས་པར་མི་མྱུར་མི་
དལ་གུག་བཀྱེད་ཀླད་ཀོར་ཚེག་དྲག་རིང་ཐུང་སོགས་མ་ཉམས་པར་མདོར་
ན་ཤིན་ཏུ་དག་པར་ལྕེ་རྩེ་མི་བསྐྱོད་པར་ཡིད་ཁོ་ནས་བཟླས་པ་རྡོ་རྗེའི་
ཚིག་བཟླས་སུ་གྲགས་པ་བྱུང་ན་མཆོག་ཡིན་ཀྱང༌། བློ་གྲོས་དམན་པས་
ཆད་ལྷག་ཤོར་བར་དོགས་ན་ཤུབ་བུའི་བཟླས་པར་གྲགས་པ་རང་ཉིད་
ཀྱིས་ཐོས་ཤིང་དྲུང་ཡོད་པ་རྣམས་ཀྱིས་མ་ཐོས་ཙམ་དུ་བཟླ་སྟེ་དྲག་ཤུལ་
སྤྱོད་པ་མ་གཏོགས་སྐད་ཆེར་བཟླ་བ་ནི་ཤིན་ཏུ་སྤང་། ཡེངས་ནས་གསང་
 

 སྔགས་གཞན་བཟླས་ནའང་ཡིད་ཀྱིས་འགྱོད་ཅིང་གསོལ་བ་བཏབ་ནས་
བཟླས་བརྗོད་ཕྲེང་བའི་མདོ་འཛིན་ནས་བསྐྱར། ཡིད་ཀྱིས་ཆགས་སྡང་རྨོངས་
གསུམ་ཞུམ་པ་དང་ང་རྒྱལ། འཇིགས་སྐྲག་སེར་སྣ། ཡུལ་ལ་རྟོག་དཔྱོད་
སོགས་མི་དགེ་བ་དང་ལུང་མ་བསྟན་མཐའ་དག་སྤང་བ་ལྟ་ཅི་སྨོས།
ལྷ་གཞན་གྱི་སྐུ་དང་སྔགས་དང་ཆོས་ཀྱི་དོན་སོགས་སེམས་པའི་རྣམ་རྟོག་
འཕྲོ་འདུའང་སྤངས་ནས་སྟོང་ཉིད་སྙིང་རྗེ་མོས་གུས་གསུམ་གྱིས་གཞི་
བཟུང་དམིགས་པའི་རྣམ་པ་དང་སྔགས་ཀྱི་སྒྲ་གཟུགས་དང་འདི་ཉིད་ཀྱི་
ལྷ་སྔགས་ཁོ་ན་ལ་སེམས་རྩེ་གཅིག་ཏུ་གཏོད་པ་དགོས་ཏེ། ལེགས་གྲུབ་
ལས། ཡིད་ཀྱིས་གསང་སྔགས་ལྷ་རྣམས་ནི། །ཡང་དང་ཡང་དུ་མངོན་བསམ་
སྟེ། །རྟོག་པ་ངན་པ་རྣམས་བསལ་ནས། །མཁས་པས་བཟླས་བརྗོད་བརྩམ་
པར་བྱ། །ཞེས་དང༌། ཟློས་པ་བཟླས་བརྗོད་བྱེད་པའི་ཚེ། །རིག་སྔགས་ལྷ་
ནི་མ་གཏོགས་པ། །བསྒོམ་པ་མཆོག་ཏུ་གྱུར་པ་ཡང་། །རྣམ་རྟོག་བཟུང་
ནས་མི་བསམ་མོ། །ཞེས་པ་ལྟར་རོ། །མདུན་བསྐྱེད་བཟླས་པ་གྲུབ་པའི་
སྐབས་སྤྲོ་ན་ཐལ་སྦྱར་བར་དུ་ཕྲེང་བ་ཐོགས་ལ། བཟླས་བརྗོད་ཀྱི་ནི་དགེ་
བ་གང༌། །འགྲོ་ཀུན་བྱང་ཆུབ་ཆེ་ཐོབ་པའི། །མཆོག་གི་དངོས་གྲུབ་རྒྱུ་རུ་
ནི། །སྤྱན་རས་གཟིགས་ལ་དབུལ་བར་བགྱིས། །ཞེས་བརྗོད། ཚིག་མི་སྤྲོ་
ན་དོན་དྲན་ཙམ་བྱ། དཀའ་ཐུབ་དང་བཟླས་པའི་ཕན་ཡོན་སྤྱིར་དཔུང་བཟང་
ལས། སོས་ཀའི་ནགས་མེ་མཆེད་པའི་མེ་ལྕེ་ཡིས། །མ་བསྒྲིམས་བཞིན་ཏུ་
ཚང་ཚིང་ཀུན་བསྲེགས་ལྟར། །བཟླས་བརྗོད་མེ་ལ་ཚུལ་ཁྲིམས་རླུང་གིས་
སྦྱར། །བརྩོན་འགྲུས་ཆེན་པོའི་མེ་ལྕེས་སྡིག་པ་བསྲེགས། །ཇི་ལྟར་གངས་
 

 ལ་ཉི་མའི་འོད་ཟེར་གྱིས། །གདུང་ན་གཟི་བརྗིད་མི་བཟོད་འཇུ་བ་བཞིན།།
ཚུལ་ཁྲིམས་ཉི་མའི་འོད་ཟེར་གཟི་བརྗིད་ཀྱིས། །གདུང་ན་སྡིག་པ་གང་ཡང་
ཟད་པར་འགྱུར། །མུན་ནག་སྨག་ལ་མར་མེ་ཕྱུངས་པ་ཡིས། །མུན་ནག་མ་
ལུས་སེལ་བར་བྱེད་པ་ལྟར། །ཚེ་རབས་སྟོང་ནས་བསགས་པའི་སྡིག་པའི་
མུན། །བཟླས་བརྗོད་མར་མེས་མྱུར་དུ་སེལ་བར་བྱེད། །ཅེས་སོགས་གསུངས་
ཤིང་། བྱེ་བྲག་གཟུངས་རིང་ཐུང་དང་ཡིག་དྲུག་སོགས་ཀྱི་ཕན་ཡོན་མཐའ་
ཡས་པ་ནི་ཕན་ཡོན་ཆེན་མོ་དང་མདོ་གཟུངས་སོགས་ལས་རྟོགས་པར་
བྱའོ། །དེ་ནས་མགྲོན་ཐབས་ཀྱི་ལྷ་སྤྱན་འདྲེན་ཞིང་། གཟུངས་བཅས་ཕྱག་
འཚལ་བཞིན་པས་ཕྱག་འཚལ་རྣམས་གྲུབ་ནས་བཞུགས། མཆོད་པ་སོགས་
ཡན་ལག་བདུན་པ་ཚང་བར་བཏང་། མཎྜལ་ཚར་གསུམ་ཀར་སོ་བདུན་མ་
མཎྜལ་དེ་ཉིད་ནས་འབྱུང་བ་ལྟར་རྒྱས་པར་འབུལ། བདེ་གཤེགས་སྤྱི་བསྟོད་
ལ་དངོས་སུ་ཕྱག་མི་འཚལ་བར་དྲིལ་གསིལ་བཅས་འདོན་པ་ལེགས། དེའང་
ཚར་དང་པོ་ལ་སེམས་བརྩེ་མ། གཉིས་པར་མཉམ་མེད་མི་གཡོ། གསུམ་
པར་རྒྱལ་བ་ཟླ་བ་བཏང་། གཤམ་དུ་རོལ་མོ་བསྒྲགས། སངས་རྒྱས་བྱང་ཆུབ་
སེམས་དཔའི་འཁོར་གྱིས་དཀྱིལ་འཁོར་དུ་བསྟོད་དབྱངས་རྒྱ་མཚོ་འབྱུང་
བའི་སྔགས་འདི་ལན་བརྒྱད་བརྗོད། ན་མཿསརྦ་བུདྡྷ་བོ་དྷི་སཏྭཱ་ནཱཾ། སརྦ་ཏྲ་
སཾ་ཀུ་སུ་མི་ཏ་ཨ་བྷི་ཛཱ་རཱ་ཤི་ནི་ན་མཿསྟུ་ཏེ་སྭཱ་ཧཱ། ཞེས་སོ། དེ་ནས་པོ་བསྟོད་
དམིགས་པ་དང་ཕྱག་འཚལ་བའི་གཟུངས་ཕྱག་གསུམ་བཅས་སྔོན་དུ་འགྲོ་
བས་ཚིག་བཞི་རེའི་མཚམས་ཕྱག་འཚལ་བཞིན་པས་ཚར་ཉེར་གཅིག་རེ་
ངེས་པར་བརྗོད་དགོས་ཀྱང་འགྲུབ་དཀའ་ན་ཚར་རེ་ལ་བདུན་རེ་སྟེ་ཁྱོན་
 

 ཚར་གསུམ་ལ་ཉེར་གཅིག་འགྲོ་བར་བྱའོ། །དེ་ནས་བཞུགས་ལ་ཐལ་སྦྱར་
བཅས་གསོལ་བ་གདབ། བསངས་སྦྱང་ལ་འདས་གཏོར་འབུལ། དེ་མཚམས་
ཚར་སྔ་མ་གཉིས་ལ་ཆོས་སྐྱོང་དང་འཇིག་རྟེན་པའི་གཏོར་འབུལ་གཞུང་
གསལ་ཁོ་ནས་འཐུས། ཚར་རྗེས་མའི་སྐབས་འདས་གཏོར་གྲུབ་མཚམས།
གཞུང་གི་གཏོར་འབུལ་གཅིག་ཤོས་བསྐྱུར་ལ་ཟུར་གསལ་ཆོས་སྐྱོང་། ཀླུ་
གཏོར་གཞི་བདག་གཏོར་འབུལ་མཐར་ཆ་གསུམ་གོང་སྨོས་ལྟར་བཏང༌།
དེའང་འདས་གཏོར་གཉིས་ཆོས་སྐྱོང་གཏོར་འབུལ་བཅས་གསུམ་པོ་ཉིན་
སྔ་ཕྱི་གསུམ་ཀར་ཁ་གསོ་བ་ཁོ་ནས་འཐུས། ཀླུ་དང་གཞི་བདག་ཀྱང་ཚར་
སྔ་མ་གཉིས་ལ་གསོ་ཞིང་དཀར་གཏོར་ཟུར་པ་རེ་བཤམས་ལ་འབུལ།
རྗེས་མ་ལ་ཀླུ་གཏོར་ཆུ་མིག་དང་གཞི་བདག་སོགས་གཙང་སར་གཤེགས་
ལ་གསར་པ་སླར་བཤམ་མོ། །དེ་ནས་མཆོད་ཁ་གསོས་ལ་མཆོད་བསྟོད་
ཚར་སྔ་མ་གཉིས་ལ། ཨོཾ་ན་མོ་བྷ་ག་ཝ་ཏེ་བཛྲ་ས་ར་སོགས་སྔགས་ཀྱིས་
བྱིན་བརླབས། དཀྱིལ་འཁོར་ཀུན་ཏུ་སོགས་ནས་བསྟོད་པར་འོས་པའི་
བར་བཏང་། ཚར་རྗེས་མ་ལ་མདུན་བསྐྱེད་སྐབས་ལྟར་མཆོད་པ་བྱིན་རླབས་
དང༌། མཆོད་ཡོན་ཕལ་ཆེར་སོགས་ཀྱིས་མཆོད། པོ་བསྟོད་ཚར་གཅིག་
གིས་བསྟོད། དེ་ནས་སྨོན་ལམ་བྱ། ཁྲུས་ཀྱང་ཚར་སྔ་མ་གཉིས་ལ་འགྲོ་
བའི་སྒྲོན་མེ་ཁོ་ན་དབྱངས་བཅས་བཏོན་ལ་མཆོད་གཡོག་པས་རྣམ་རྒྱལ་བུམ་
པས་ལྷ་ཁྲུས་གསོལ་བའི་ཆུ་འདུས་པ་རྣམས་ཀྱི་དུང་ཞལ་དུ་བཀྱེ། ཚར་རྗེས་
མ་ལ་ཁྲུས་ཁང་བསྐྱེད་པ་ནས་བཟུང་ཁྲུས་གསོལ། སྐུ་ཕྱི། ན་བཟའ་འབུལ་
བའི་བར་སྤྱི་ལྟར་རྒྱས་པར་བྱ་ཞིང་ཁྲུས་གསོལ་སྐབས། གཞུང་གི་འགྲོ་བའི་

 སྒྲོན་མེ་སོགས་ཁྲོ་ཀའང་བཙུད། དེ་ནས་བཟོད་གསོལ་དང་པདྨ་ས་ཏྭ་ཚར་སྔ་
མ་གཉིས་ལ་ལན་གསུམ། རྗེས་མ་ལ་ལན་བདུན་བརྗོད། ཁྲུས་ཆུའི་བྱིན་
རླབས་ལེན་སྐབས་སྔར་གྱི་གཟུངས་སྒྲུབ་ཁྲུས་ཆུས་ཁ་གདོང་ལན་གསུམ་
བཀྲུ། ལན་གསུམ་འཐུང་དགོས་པ་གཞུང་ལྟར་ལ་དངོས་གཞི་སྨྱུང་གནས་
ཉིན་ཁྲུས་བྱ་བ་ལས་འཐུང་མི་རུང་། ཁྲུས་ཆོག་འདི་ནི་འདི་ཉིད་ཀྱི་ལས་ཚོགས་
ཤིན་ཏུ་གལ་པོ་ཆེ་སྟེ་ཞལ་བཅུ་གཅིག་པའི་གཟུངས་ལས། ཆབ་ལ་ལན་བརྒྱ་
རྩ་བརྒྱད་སྔགས་ཀྱིས་བཏབ་སྟེ་རང་ཉིད་ཀྱི་ལུས་ལ་གཏོར་ན། སྒྲིབ་པ་དང་
བགེགས་རྣམས་ཐམས་ཅད་རང་གི་ངང་གིས་ཞི་ཞིང་བྱང་ནས་སྨོན་པ་རྣམས་
ཡིད་བཞིན་དུ་འགྲུབ་པར་འགྱུར་ལགས་སོ། །ཞེས་གསུངས་སོ། །གཞན་ཡང་
གཟུངས་རིང་ཐུང་གིས་ས་གཙང་མ་དང་མར་ལ་བསྔགས་ནས་ནད་གདོན་
ལ་ཁོང་དུ་བཏང་ཞིང་བྱུགས་པས་དེ་ལས་གྲོལ་བ་དང༌། སྐུད་པ་དཀར་པོ་
ལ་མདུད་པ་བཏབ་སྟེ་སྔགས་བཏབ་ནས་བཏགས་ན་བསྲུང་བར་འགྱུར་བ་
དང༌། ཙན་དན་སོགས་ལ་སྔགས་ནས་བདུག་ན་སྒྲིབ་པ་སེལ་བ་དང་། བྱེ་
མ་ལ་བསྔགས་ནས་དུར་ཁྲོད་དང་རུས་པ་ལ་གཏོར་ན་སེམས་ཅན་དེ་བདེ་
འགྲོར་སྐྱེ་བ་སོགས་ལས་ཚོགས་མང་པོ་མདོ་གཟུངས་ཀྱི་དངོས་དང་ཤུགས་
བསྟན་ལས་འབྱུང་བའང་ཞལ་འཕྲོས་སོ། །དེ་མཚམས་གཞུང་ལྟར་གཤེགས་
གསོལ་བརྗོད་ལ་རྡུལ་ཚོན་གྱིས་ལྷ་ཚོགས་རྣམས་བྲིས་སྐུ་སོགས་ལ་བསྟིམས་
ཏེ་ཡེ་དྷར་དང་སུ་པྲ་ཏིཥྛ་བརྗོད། བདག་བསྐྱེད་བསྡུ་ལྡང་བྱ། མདུན་བསྐྱེད་
བརྟན་བཞུགས་སྐབས་ཀྱང་ཐོག་མར་གཤེགས་གསོལ་གྱི་ཚིག་འདི་ངེས་
པར་བརྗོད་དགོས་ཏེ་རྒྱུད་སྡེ་འདི་རིགས་ཀྱི་ཁྱད་པར་རོ། །དེ་ནས་བསྔོ་བ་
 

 གཞུང་ལྟར་ལ། འཇམ་དཔལ་དཔའ་བོ་སོགས་བསྐྱུར་ནས་བཟང་སྤྱོད་
ཚར་རེ་ངེས་པར་གལ་ཆེ། ཚར་རྗེས་མའི་སྐབས་བདེ་སྨོན་སོགས་བཏོན་
ཐུབ་ནའང་ལེགས་པ་སྨོས་མ་དགོས། དེ་མཚམས་བཀྲ་ཤིས་ནི་ཚར་དང་
པོ་ལ་ཕུན་སུམ་ཚོགས་པ་མངའ་བ་སོགས། གཉིས་པ་ལ་སྟོན་མཆོག་དམ་
པ། གསུམ་པ་ལ་ཆེ་བའི་ཆེ་མཆོག་སོགས་བརྗོད་ཅིང་གྲོལ། དེ་ལྟར་ཉིན་
དང་པོ་ལ་ཆོ་ག་ཚར་གསུམ་བཏང་བའི་ཁྱད་པར་ཕྲན་བུ་བཤད་མ་ཐག་པ་
ལྟར་ལ། ཚར་རྗེས་མ་གཉིས་སྐྱབས་སེམས་ནས་འགོ་བཟུང༌། བཀྲ་ཤིས་
བར་ཚང་བར་བཏང་། ཉིན་གཉིས་པ་དངོས་གཞི་ལའང་ཆོ་གའི་འགྲོས་དང་
ཚར་གྲངས་སོགས་དེ་དང་ཁྱད་པར་མེད་ལ། སློབ་དཔོན་ཀྱང་ངག་བཅད་
ཡིན་སྟབས་ཆོས་བཤད་མི་དགོས། གྲོལ་ཉིན་སྔ་དྲོ་ཚར་གཅིག་ལ་གསོ་
སྦྱོང་གི་སྐོར་བསྐྱུར་ལ་ཆོ་ག་གཞན་རྒྱས་པ་ཚར་གཅིག་དང༌། རྗེས་ཀྱི་བསྔོ་
སྨོན་དང་བཀྲ་ཤིས་ཀྱང་ཞལ་ནས་གསུངས་པའི་རིགས་གང་ཤེས་རྒྱས་
པར་བྱའོ། །ཉིན་སྔ་ཕྱི་དེ་དག་གི་སྐབས་སུ་སྤྱོད་ལམ་འགའ་ཞིག་བཟླས་
པའི་སྐབས་སུ་བསྟན་པ་བཞིན་དང༌། རྒྱས་པར་ལེགས་གྲུབ་ལས་འབྱུང་
བའི་དོན་བསྡུ་ན། ལུས་ཀྱི་ལས་སུ་སྲོག་གཅོད། མ་བྱིན་ལེན། མི་ཚངས་སྤྱོད།
གླུ་གར་རྩེད་འཇོ་རྒྱན་ཕྲེང་ཁ་དོག་བྱུགས་པ་མཆོངས་རྒྱུག་རྩབ་ཧྲལ། ལྟད་
མོ་ལྟ་བ། ཆས་གོས་ཧ་ཅང་བཟང་བ་དང་ཧ་ཅང་ངན་ཞིང་དྲི་མ་ཅན་བགོ་
བ། རྟ་དང་ཤིང་རྟ་སོགས་བཞིན་པ། མེ་ཏོག་ལྡུམ་བུ་གསར་པ་བརྫི་བཅད།
མཆོད་རོ་འགོངས་པ། ཞྭ་ལྷམ་རྐེད་གྲི། ལག་པས་ལག་པ་དང༌། རྐང་པས་
རྐང་བ་འཕུར་བ། གཤང་གཅི་ཆུ་ལ་འདོར་བ། རྩྭ་ཤིང་གཅོག་པ། གན་རྐྱལ་
 

 
ཁ་སྦུབས་མི་གཙང་སར་ཉལ་བ། རྐང་བརྐྱང་། མགོ་བསྒྲིལ། ཧ་བགད་ཐལ་
རྡེབ། གོས་ཕུད་ནས་སྟོད་གཅིར་པ། ཧ་ཅང་བརྗེས་ནས་འདོམས་སྣང་བ།
མུ་སྟེགས་དང་ལྷ་མིན་གྱི་ཆ་ལུགས་འཆང་བ། སྲུང་བ་ཕྱིར་ཟློག་སོགས་
སྤང་། ངག་གི་ལས་སུ་རྫུན་ཕྲ་མ་ཚིག་རྩུབ་ངག་འཁྱལ། དོན་མེད་ལོང་
གཏམ། མུ་སྟེགས་ཀྱི་ཚིག ཕན་ཚུན་རྩོད་པ། ཤན་པ་ལ་སོགས་རིགས་ངན་
དང་མཉམ་དུ་སྔགས་བཟླ་བ། བདག་བསྟོད་གཞན་སྨོད། ཆོ་ག་དང་བསྙེན་
པའི་འཕྲོ་དུས་མིན་དུ་འཇོག་པ། དེ་དག་གི་བར་དུ་འདོན་ཟློས་གཞན་བྱེད་
པ། ཉམས་མཚར་འགྲན་འདོད་སོགས་ཀྱིས་ཆོ་ག་དང་སྔགས་བཟླ་བ།
སྔགས་ལ་འཕྱས་གདགས་པ་སོགས་སྤང་། ཡིད་ཀྱི་ལས་སུ་བརྣབ་སེམས་
གནོད་སེམས་ལོག་ལྟ། དུག་ལྔའི་རྣམ་རྟོག །རྒྱལ་པོའི་མངའ་ཐང༌། བུད་
མེད་ཀྱི་འདོད་ཡོན། དམག་དང་རྒྱན་པོ། སོ་ནམ་ཚོང་ཁེ། རྙེད་བཀུར་བཟའ་
བཏུང་། མུ་སྟེགས་ཀླ་ཀློའི་ཆོས་ལུགས་སོགས་མདོར་ན་དོན་མེད་ཀྱི་རྣམ་
པར་རྟོག་པའི་རིགས་སུ་གྱུར་ཚད་དང་། རང་ལ་ང་རྒྱལ་བ། ཡང་ན་སེམས་
ཞུམ་པ། དཀའ་སྤྱད་སྔགས་བཟླས་ལ་སྐྱོ་བ་སོགས་སྤང༌། མདོར་ན་ལུས་
ངག་ཡིད་གསུམ་གྱི་ཁ་ན་མ་ཐོ་བའི་རིགས་སུ་གྱུར་ཚད་ཅི་ནུས་སུ་སྤང་
ཞིང༌། འཛོམས་ན་ཉིན་རེ་ཁྲུས་ལན་གསུམ་བྱ། གོས་ལན་གསུམ་བརྗེ་
དགོས་ལ། དེ་ལྟར་མ་གྲུབ་ཀྱང་གོང་དུ་སྨོས་པ་ལྟར་གཙང་སྦྲ་ཆེན་པོ་དང་
ལྡན་པ་ཤིན་ཏུ་གལ་ཆེ་སྟེ། དཔུང་བཟང་ལས། མི་ནི་ཚུལ་ཁྲིམས་གཙང་སྦྲ་
མི་ལྡན་ཀྱང༌། །གསང་སྔགས་ལྷ་ནི་དེ་ལ་གནོད་མི་མཛད། །ལྷ་ཡི་འཁོར་དུ་
གྱུར་པ་གང་ཡིན་རྣམས། །མི་ཡི་གླགས་མཐོང་ནས་ནི་ཕུང་བར་བྱེད། །
 

 ཅེས་སོ། །བཟའ་བཏུང་གི་ཁྱད་པར་ཡང་། ཤ་ཆང་། སྒོག་བཙོང་། ལ་ཕུག
ཏིལ། བྲ་སྲན་གྱི་རིགས། གཡོས་སྣ་ཚོགས་སྦྱར་བ། ལ་དུ། ཚྭ་རིགས། རང་
དང་གཞན་གྱི་ཁ་འཕྲོ། ལྷའི་མཆོད་རོ། གཞན་གྱིས་འབགས་འཕྲོ་སོགས་
སྤང་། རྒྱུད་ལས་ཞོ་དང་འོ་མ་འབྲས་ཆན་ཏེ་དཀར་གསུམ་ཁོ་ན་བཟའ་བར་
གསུངས་ཀྱང་ཡུལ་ལུགས་དང་སྦྱར་བའི་ཇའི་བཏུང་བ་རྩམ་ཐལ་སོགས་
ཀྱིས་ཧ་ཅང་སྐ་བ་མ་ཡིན་པ་དང༌། ཞོ་དང༌། འོ་མ། ཀ་ར་བུ་རམ། མར་གསར་
སོགས་བྱིན་རླབས་བྱས་པའི་རུང་ཆུས་བྲན་པ་བཅས་ནམ་ལངས་ནས་མུན་
རུབ་བར་སྔ་ཕྱི་དྲོ་ནམ་དུའང་སྤྱད་ཆོག་ཅིང་། ནས་དང་གྲོའི་བཤོས། འབྲས་
ཆན། གྲོ་མ། ཐུད་སོགས་ཉིན་གུང་སྔ་ཐལ་ཕྱི་ཐལ་མ་ཡིན་པར་གུང་ཚིགས་
གདན་གཅིག་ཏུ་སྤྱོད་ཅིང༌། སྐབས་དེར་ཡང་དཀོན་མཆོག་རྗེས་དྲན་སྔོན་
དུ་འགྲོ་བས་ཟས་ཀྱི་ཕུད་དཀོན་མཆོག་ལ་མཆོད་ཅིང་ཕུད་ལ་དབང་བའི་
འབྱུང་པོ་ལ་ཆངས་བུ་སྟེར། བཟའ་བཏུང་ཨོཾ་ཨཱཿཧཱུྃ་གིས་བདུད་རྩིར་བྱིན་
གྱིས་བརླབས། རང་ཐུགས་རྗེ་ཆེན་པོར་གསལ་བས་ལོངས་སྤྱོད། ལྷག་མ་
འཕྲོག་མ་མ་བུ་དང་ལྷག་མ་ཟ་བ་རྣམས་ལ་སྦྱིན། ཡོན་སྦྱོང་གཟུངས་དང་
མདོ་བསྔོ་སོགས་མཐོང་བརྒྱུད་ལྟར་བྱ། བཟའ་བའི་སྣོད་ཀྱང་དགེ་སློང་རྣམས་
ནས་ལྷུང་བཟེད་དང་། བཏུང་བའི་སྣོད་རིན་པོ་ཆེས་སྤྲས་པ་མིན་པའི་ཕོར་
པ་ལ་བྱ། ཐམས་ཅད་ཀྱིས་རིན་པོ་ཆེའི་ཕོར་པ། ཐོད་ཕོར། ཟངས་རག་འཁར་
བའི་སྣོད། ལོ་མའི་རྒྱབ། སྙིམ་པ་དང་ལག་མཐིལ་ཁོ་ནར་བཟའ་བཏུང་བྱེད་
པ་སྤང་། བཟའ་བའི་ཚེ་ཁམ་ཧ་ཅང་ཆེ་བ། ཧ་ཅང་ཆུང་བ། སྒྲ་དང་བཅས་
ཟ་བ། གཏམ་དགོད་ཀྱི་ཞོར་དུ་ཟ་བ། ཕན་ཚུན་ཡེངས་པ། མ་ངོམས་ཀྱང་
 

 ཚུལ་འཆོས་ནས་མི་ཟ་བ། འགྲངས་བཞིན་ཏུ་ལྷག་པར་ཟ་བ་སོགས་སྤངས་ཏེ།
རན་ཞིང་འོས་པར་སྤྱད། དེའང་སྔོན་འགྲོ་དང་རྗེས་ཆོག་བཅས་ཉིན་གཉིས་
པོ་ལ་དེ་ལྟར་བྱ་ཡི། དངོས་གཞི་སྨྱུང་གནས་ཉིན་མོ་ནི་ནམ་ལངས་ནས་སང་
ནམ་ལངས་ཀྱི་བར་ཆུ་ཐིགས་གཅིག་གམ་ནས་འབྲུ་གཅིག་ཙམ་ཡང་སྤང་
ལ། མཆིལ་མ་ཡང་ཕྱིར་ཕོ་བ་དང་མི་ཕོ་བའི་ཕྱག་ལེན་གཉིས་སྣང་བར་
རང་ཉིད་གང་ནུས་པ་དེ་ལྟར་བྱ་ཆོག་གི་ངེས་ཁྲིག་མི་དགོས། ངག་སྨྲ་བ་
བཅད་དེ་ཆོ་གའང་ཡིད་ཀྱིས་འདོན་ཏེ་སྒྲ་བཅས་མི་བྱ་བ་ཡིད་ཀྱང་ཇི་
བཞིན་མི་ཀློག་པ་དང༌། ཆད་ལྷག་གི་སྐྱོན་འབྱུང་བར་ཉེ་ན་སྐད་གདངས་
དམའ་ཞིང་དལ་བུས་འདོན་པ་ལེགས། འདི་ཉིན་ཕྱག་སོགས་ཀྱང་དངོས་
སུ་མི་བྱ་བར་ཡིད་ཀྱིས་དམིགས་པ་ཡིན་ཀྱང་ཕྱག་བསྐོར་ནུས་ན་ཧ་ཅང་
བཀག་པ་མེད་ཅིང་དེའང་དལ་བུས་བྱེད། ཡིད་ཀྱང་རྣམ་རྟོག་གི་འཕྲོ་འདུ་
མཐའ་དག་སྤང་སྟེ་ལྷ་སྔགས་ལ་སེམས་རྩེ་གཅིག་ཏུ་བཟུང་། གཉིད་ཡུར་
བ། ལྟོགས་སྐོམ་སོགས་ཀྱི་བར་ཆད་གདུང་བ་བྱུང་ན་དྲན་ཤེས་དང་གཉེན་
པོ་དྲག་ཏུ་བསྟེན་ལ། འཇིག་རྟེན་ཁྱིམ་པ་རྣམས་ངན་སོང་གི་རྒྱུ་བསོག་པ་
ལ་ལྟོགས་སྐོམ་ངལ་དུབ་ཉིན་ཞག་མང་པོར་ཁྱད་དུ་གསོད་དེ་བརྩོན་པ་ཆེན་
པོས་ཉིན་མཚན་གར་སོང་མི་ཚོར་བར་འབད་ནུས་ན། སྨྱུང་གནས་ཚད་
ལྡན་ཚར་གཅིག་འགྲུབ་ཀྱང་མི་དེ་ངན་སོང་དུ་མི་བཏང་ཞིང་མཐར་བདེ་བ་
ཅན་དུ་ཁྲིད་པ་འཕགས་པས་དབུ་སྙུང་བཞེས་པས། ཟབ་ཆོས་འདི་ལྟ་བུ་
སྔོན་ཚོགས་ཆེན་བསགས་པའི་འབྲས་བུས་ད་རེས་ཁོ་ན་ཙམ་ཞིག་སྤྱོད་དུ་
ཡོད་པ་ཉིན་ཞག་གཅིག་ཁོ་ནར་བསྒྲུབ་མི་ནུས་པ་སྐལ་བ་ངན་པའི་སྐྱོན་ཏུ་
 

ཤེས་པར་བྱས་ལ་དམ་བཅའ་དང་བརྩོན་འགྲུས་དྲག་པོ་བྱ། མདོར་ན་སྒོ་
གསུམ་སྙོམ་ལས་སུ་མ་ལུས་པ་ཅི་ནས་གལ་ཆེ། ཉལ་བ་དང་ཆོས་གོས་
གྱོན་པའི་སྐབས་སུའང་སངས་རྒྱས་ཀྱི་རྗེས་སུ་སློབ་བོ་སྙམ་པའི་འདུན་པ་
མེད་ན་ལྟུང་བ་འོང་བར་གསུངས་པས་དེ་བཞིན་དང་། ལྷག་པར་ཉལ་བའི་
སྐབས་ལེགས་གྲུབ་སོགས་ལས་གསུངས་པའི་བྱང་སེམས་སྲུང་བ་དང༌།
བདུད་རྩི་ཐབས་སྦྱོར་སོགས་བགེགས་སྲུང་བའི་སྔགས་དམིགས་བརྟེན་
ཞིང་ཉལ་བའི་རྣལ་འབྱོར་གང་རུང་དང་ལྡན་པས་བག་ཡོད་པར་ཉལ། དངོས་
གཞིའི་ཕྱིར་ནངས་ནམ་ལངས་རྒྱབ་ལུས་ཀྱི་སྲིན་བུ་རྣམས་ཀྱི་བཀྲེས་པ་
སེལ་བའི་ཕྱིར་ཆུ་ཐང་སླ་མོ་བཞིན་རས་འཆར་བ་ཕོར་པ་གང་འཐུང༌། སྨྱུང་
གནས་ཀྱི་སྡོམ་པ་ལྷག་པའི་ལྷ་ལ་འབུལ་བའི་མོས་པས་མཎྜལ་ཕུལ་ཞིང་།
དབྱངས་གསལ་རྟེན་སྙིང་ཡིག་བརྒྱ་བརྗོད་པས་ཆད་ལྷག་སྐོང་བའི་ཕྱག་
སྲོལ་ཡང་ཁ་ཅིག་ལ་འདུག་མོད། གཞུང་ནས་གསུངས་པ་ནི་མིན་པས་ཅི་
བདེར་ཆོག །གྲོལ་ཉིན་ཀྱང་བག་དང་ལྡན་པས་ལེགས་པར་སྡོམ་པ་ལ་
གནས་ཤིང་། ཕྱིན་ཆད་མི་དགེ་བ་ལ་ཁྲེལ་འཛེམ་གྱིས་བསྡམས་པར་བྱས་
ཚེ་སྔར་བསགས་ཀྱི་ཉེས་ལྟུང་བྱང་ཞིང་ངེས་པར་མངོན་མཐོ་ངེས་ལེགས་ཀྱི་
གོ་འཕང་ལ་རེག་པར་འགྱུར་རོ། །རྗེས་ཆོག་ཆོ་ག་ཚར་གཅིག་གྲུབ་སྐབས།
སློབ་དཔོན་གྱིས་སྔར་བཅིངས་པའི་བགེགས་རྣམས་ཡིད་ཀྱིས་བཀྲོལ་ཞིང་
སྲུང་འཁོར་ཡང་བསྡུ། མཆོད་གཡོག་པས་ཀྱང་གཙང་སྦ་ཤིན་ཏུ་ཐོན་པར་
བྱ་ཞིང་། བདུན་ཚར་སོགས་མཆོད་པའི་སྣོད་ཐམས་ཅད་ཕྱི་བདར་དང༌།
མེ་ཏོག་སོགས་མཆོད་པ་རྙིང་པ་རྣམས་འཕྲལ་དུ་བརྗེ་ཞིང་གསར་པ་བཤམ།
 

མཆོད་རོ་ཐམས་ཅད་མི་ཁྱིས་མི་འགོང་བའི་གཙང་སར་གཤེགས། སྤང་
ལོང་ལྟ་བུ་ལ་ཅིས་ཀྱང་སྦྱིན་དགོས་ན་གཞུང་གསལ་སྔགས་བཏབ་ལ་སྦྱིན།
རང་གིས་ནི་རྣམ་པ་ཀུན་ཏུ་སྤྱད་པར་མི་བྱ། རྡུལ་ཚོན་དང་གཟུངས་ཆུ་སྤྱོད་
ཚུལ་གཞུང་གསལ་དེ་ཅི་ནས་གལ་ཆེ་བས་ལག་ལེན་དུ་གདབ། འཛོམ་ཞིང་
སྤྲོ་ན་སྨྱུང་གནས་སྡོད་པའི་ཉིན་སྔ་ཕྱིར་ཁ་ཅིག་ལ་བརྒྱད་སྟོང་པ་སོགས་ཤེར་
ཕྱིན་དང་། སཱཙྪ་འདེབས་པ། ཆུ་གཏོར་བཏང་བ། ཞི་བའི་སྲེག་བླུགས་སོགས་
བྱ་བཅུག་པས་བར་གཅོད་ཞི་བ་དང༌། ཚོགས་རྫོགས་ཤིང་ལྷ་མྱུར་དུ་འགྲུབ་
པའི་དགོས་པ་ཁྱད་པར་ཅན་ཡོད་ལ། འོན་ཀྱང་མི་སྤྲོ་བར་སྨྱུང་གནས་ཁོ་ན་
རྩེ་གཅིག་ཏུ་བསྒྲུབ་ནུས་ན་དེ་ཉིད་ཀུན་གོ་གཅིག་ཆོད་དུ་འགྱུར་རོ། །ཅུང་ཟད་
ངལ་བས་བསྐལ་མང་སྡིག་ལྟུང་སྦྱོང༌། །ཞག་གཅིག་འགྲུབ་པས་གཏན་འདུན་
བདེ་བླག་བྱེད། །འབྲེལ་ཐོགས་ཁོ་ནས་སྲིད་པའི་འཆིང་བ་གློད། །ཐབས་
འདི་སྟོན་པ་ཐུགས་རྗེ་ཅན་དེས་བསྟན། །སྐྱེ་བོ་རྨོངས་པས་སྐྱོན་ཡོན་དོན་མ་
གོ། །རབ་བྱུང་རྣམས་ཀྱང་བསྟན་ལ་གུས་པ་ལྷོད། །དམ་པ་ཕལ་ཆེར་ཇི་མི་
སྙམ་གྱིས་འདའ། །འདི་འདྲས་གཞན་ལ་ཕན་པར་འབྱུང་དཀའ་ཡང༌། །སློབ་
ན་འཆད་ལ་རྒོལ་ངན་རྩོད་པས་འཇོམས། །མ་བཤད་བཤད་ལ་རྩོམ་པས་
མགྲིན་རྒྱན་པ། །རྒྱལ་བསྟན་འཛིན་མཆོག་རྣམས་ཀྱི་ལམ་སྲོལ་དུ། །འཇུག་
པར་སྤྲོ་དང་སྐལ་མཉམ་དགའ་སྐྱེད་ཕྱིར། །རྒྱུད་སྡེ་མ་འདྲེས་སྤྱོད་པའི་སྐལ་
དམན་པས། །དུས་དང་གཞན་གྱི་འདོད་མཐུན་ཟིན་ཆུང་འདི། །ཉི་མའི་རྗེས་
སུ་མེ་ཁྱེར་སྤྱོད་པ་ལྟར། །བསྟན་པ་ཁོ་ན་ཡིད་ལ་བཞག་ནས་བྲིས། །ཉེས་
ཚོགས་བཤགས་ཤིང་དགེ་བས་མཁའ་ཁྱབ་འགྲོ། །འཕགས་པ་དགྱེས་པའི་
 

 
ཀུན་བཟང་སྤྱོད་ལ་ཞུགས། །བརྩེ་ཆེན་ཕྱག་གིས་སྙིང་པོར་དབུགས་ཕྱུང་
ནས། །སྐུ་གསུམ་སྤྲིན་གྱི་ཆོས་དབྱིངས་ཡོངས་ཁྱབ་ཤོག །ཅེས་པའང་ཐུགས་རྗེའི་
དབང་ཕྱུག་ཀརྨ་ངེས་དོན་བསྟན་པ་རབ་རྒྱས་སོགས་དམ་པ་མང་པོའི་ཐུགས་བཞེད་སྐོང་སླད། འཇིག་རྟེན་དབང་
ཕྱུག་ཀརྨ་པའི་རྗེས་འཇུག་མ་ཎི་བ་ཡོན་ཏན་རྒྱ་མཚོས། འོག་མིན་བླ་མའི་གདན་ས་དཔལ་སྤུངས་ཡང་ཁྲོད་དུ་དབོ་ཟླ་
བའི་ཡར་ཚེས་བཅོ་ལྔར་གྲུབ་པར་བགྱིས་པས་གཞན་ཕན་མཐའ་ཡས་འབྱུང་བར་གྱུར་ཅིག །དགེ་ལེགས་འཕེལ།། །།
༄༅། །འཕགས་པ་སྤྱན་རས་གཟིགས་མ་དཔལ་མོ་ལུགས་ཀྱི་
བཅུ་གཅིག་ཞལ་གྱི་སྨྱུང་གནས་ཀྱི་ཕན་ཡོན་
མདོར་བསྡུས་བི་ཧ་ར།
ན་མོ་ལོ་ཀི་ཤྭ་ར་ཡེ། ཐུགས་རྗེའི་དབང་ཕྱུག་སྤྱན་རས་གཟིགས། །མཚན་
ཙམ་ཐོས་པས་འཁོར་བ་དང་། །ངན་སོང་ངན་འགྲོའི་རྒྱུན་གཅོད་ཅིང་། །
གདན་གཅིག་སྨྱུང་གནས་ཕན་ཡོན་བཤད། །དེ་ཡང༌། རྒྱ་གར་གྱི་གྲུབ་
ཐོབ་ལྭ་བ་པའི་ཞལ་ནས། །ཁྲོམ་པ་མང་པོ་ཚོགས་པའི་ནང་ནས་གསུངས་
པ་ལ། །གདན་གཅིག་དང་སྨྱུང་གནས་འདི་ཕན་ཡོན་ཆེ་གསུངས། །བུད་
མེད་གཅིག་གི་དོན་དུ་མི་རྟ་དྲུག་གི་སྲོག་བཅད་དེ་གདན་གཅིག་སྨྱུང་
གནས་དགུ་ཐོན་པ་ལས། དེ་སྐྱེ་བ་འཕོས་ནས་དགེ་བཤེས་ཤིག་ཏུ་སྐྱེས་
སོ། །ཡང་རྔོན་པ་ཞིག་གིས་གདན་གཅིག་གི་སྨྱུང་གནས་བཞི་བཅུ་ཞེ་དྲུག་
ཐོན་པས། དེའི་སྐྱེ་བ་འཕོས་ནས་ཕྱུག་པོ་ལོངས་སྤྱོད་ཅན་ཞིག་ཏུ་སྐྱེས་སོ། །
ཡང་ཤན་པ་ཞིག་གིས་སྨྱུང་གནས་བརྒྱད་ཐོན་པས་དེད་དཔོན་ཞིག་ཏུ་
 

 སྐྱེས་སོ། །ཡང་གདན་གཅིག་པ་ལ་ཤ་ཟ་འདོད་པས་ཕོ་རོག་ཅིག་བཅོམ་
ནས་ཤ་ཟོས་པས། དེ་ཚེ་འཕོས་ནས་རང་ཤ་རང་གིས་ཟ་བའི་སྡུག་བསྔལ་
ཅན་དུ་སྐྱེས་སོ། །ཡང་སྨྱུང་གནས་བ་ལ་མི་ཞིག་གིས་དེ་རིང་ཁྱེད་ཀྱི་སྨྱུང་
གནས་རེ་ཞིག་བསྐྱུར། ང་ཡིས་བང་ཆེན་ཞིག་ཏུ་བཏང་དགོས་བྱས་ནས་ཕོ་ཉ་
བྱེད་དུ་བཅོལ་བས་དེའི་རྣམ་པར་སྨིན་པས་སེམས་ཅན་སྡུག་བསྔལ་ཞེ་
འཕང་ཅན་གྱི་ལུས་བརྒྱ་བླང་སྟེ་བསྐལ་པ་གྲངས་མེད་དུ་མུན་པ་ཆེན་པོའི་
ནང་དུ་སྐྱེས་སོ། །གཞན་དུ་གནས་སྐབས་མེད་དོ། །བཀྲེས་སྐོམ་འདོད་
པའི་དབང་གི་ཚེ་སྐྱེས་སོ། །དེའི་ཕན་ཡོན་ལ་བསམ་གྱིས་མི་ཁྱབ་སྟེ།
ཉེས་དམིགས་ལ་འཛེམ་པ་གལ་ཆེའོ། །གྲུབ་ཆེན་ཉི་མ་སྦས་པའི་ཞལ་
ནས། བུད་མེད་ཅིག་གི་རང་རྒྱུད་ཅིག་སྲོག་བཅད་པའི་ལག་ཉེས་ཤོར་བ་
དང༌། དུད་འགྲོ་མང་པོ་ལག་ཉེས་ལ་སོང་ནས་བཤད། བླ་མ་ཞིག་སྡོམ་པ་
ཕབ་སྟེ། ཕྱིས་འགྱོད་པ་དྲག་པོ་སྐྱེས་ནས་སྨྱུང་གནས་མོ་རང་གིས་བརྒྱ་
དང་བརྒྱད་ཐོན་པས་མོ་ལུས་བོར་ཏེ། ལྷོ་ཕྱོགས་དཔལ་ལྡན་གྱི་རི་ལ་འགྲོ་
དོན་ནུས་པའི་བླ་མ་བསོད་ནམས་འབྱུང་གནས་ཞེས་པ་ཞིག་ཏུ་སྐྱེས་སོ། །
ཡང་སྐྱེས་པ་ཞིག་གིས་སྨྱུང་གནས་སྡོད་ཚེ་ཟ་རྒྱུ་དེ་མི་ཞིག་ལ་རྐུར་ཤོར།
དེ་ལ་བུད་མེད་ཅིག་གིས་གྲོ་དྲངས། གྲོ་ཁྱེར་མི་དེ་ཡི་དྭགས་མཁའ་ལ་རྒྱུ་བའི་
རིགས་སུ་སྐྱེས་སོ། །སྡུག་བསྔལ་དཔག་ཏུ་མེད་པ་མྱོང་དགོས་གསུངས།
གྲོ་དྲངས་མི་དེ་ཕྱུག་པོ་ཞིག་གི་བུར་སྐྱེས་སོ། །ཡང་བུད་མེད་ཅིག་གིས་སྨྱུང་
གནས་ཉི་ཤུ་རྩ་ལྔ་བསྲུངས་པས་ཕྱིས་མོ་ལུས་སྤངས་ནས་དགེ་བཤེས་ཆོས་
ལ་སྤྱོད་པ་ལོངས་སྤྱོད་དང་ལྡན་པ་ཞིག་ཏུ་སྐྱེས་སོ། །བླ་མ་ར་ལོ་ཙཱ་བའི་ཞལ་
 

 ནས། གྲོང་ཆོག་ཞིག་གི་གྲལ་ནས་དཔོན་སློབ་རྣམ་པ་ལྔ་བཅུ་ཙམ་བཞུགས་
པར་ཁོང་བཞད་པ་ཞིག་མཛད་པ་ལ། སློབ་དཔོན་སྙིང་རྗེ་བས་ཕྱག་འཚལ་
ནས་བླ་མ་རིན་པོ་ཆེ་བཞད་པའི་རྒྱུ་རྐྱེན་ཅི་ལགས་ཞུས་པ་ཆོས་འདི་རྒྱུ་
ཆུང་ལ་ཕན་ཡོན་ཆེ་བ་འདི་ལྟར་སྣང་གསུངས། །ངའི་ཉེ་བ་མོ་ཞིག་གིས་
ཉལ་ས་མ་ནོན་པའི་ཕོ་མོ་ལྔ་ཙམ་ཉེས་པ་ལས། མོས་ཞེ་ཐག་པའི་སྒོ་ནས་
གདན་གཅིག་སྨྱུང་གནས་ལྔ་བཅུ་དང་ཉ་སྟོང་བརྒྱད་སོགས་ལ་སྨྱུང་གནས་
དྲུག་ཐོན་པས་ཤི་ནས་བྱང་ཤམ་བྷ་ལར་འདྲེན་སྟོན་པ་ཞིག་ཏུ་སྐྱེ་བར་སྣང་
གསུངས། འགྱོད་པ་ལ་རིག་ལས། ཡང་མི་ཞིག་གིས་ཕ་མ་ཤི་ནས་ཆོས་
བྱེད་རྒྱུ་མེད་པས་སྡུག་བསྔལ་ཤིན་ཏུ་ཆེ་སྟེ། བླ་མ་རིན་པོ་ཆེ་ཐོགས་མེད་
པས་དགོངས་ཏེ། མི་ཁྱོད་ཀྱི་ཕ་མའི་དྲིན་ལན་བསག་བསམ་ན། གདན་
གཅིག་ཏུ་སྨྱུང་གནས་གྱིས་གསུངས། མི་དེས་ལགས་སོ་ཞུས་ནས་གདན་
གཅིག་ལོ་ལྔ་ལ་བྱས་ཕ་མའི་དྲིན་ལོན་སོད་ནས་ཐར་པ་ཐོབ། ཁོ་རང་དགྲ་
བཅོམ་པའི་འབྲས་བུ་ཐོབ་པས་ངོ་མཚར་ཆེ་གསུངས། བླ་མ་སངས་རྒྱས་
དཔལ་བས་སློབ་དཔོན་ཞིག་གི་དཀོར་ལ་རློམ་སེམས་ཕྲག་དོག་བྱས་པས་
དཀོར་སྦྱོང་ལ་སྨྱུང་གནས་བརྒྱ་དང་དྲུག་བཏོན་པས་འགྲོ་དོན་ནུས་པ་ཞིག་
འབྱུང་གསུངས། དེ་ལ་བུད་མེད་ཅིག་གིས་ཞབས་ཏོག་བྱས་པས། ཕྱིས་
དེའི་མིའི་ལུས་གནས་ཐོབ་བོ། །ཡང་བུད་མེད་ཅིག་གིས་རྟོལ་ལེ་མང་པོ་
བླངས་ཏེ་བསད། གདན་གཅིག་རླུང་གནས་རང་གིས་བསྲུངས་པ་དང་
རོགས་ལ་བསྲུང་དུ་བཅོལ་བ་བཅས་དྲུག་ཅུ་ཐོན་པས་ཐར་པ་ཐོབ་བོ། །
ཡང་རྒྱལ་སྲས་པའི་གྲྭ་པ་ཞིག་གིས་རྐུན་མ་མི་ཞིག་བསད་པས་བླ་མས་ལུང་
 

 བསྟན་མཛད་ནས། གདན་གཅིག་སྨྱུང་གནས་ངོ་ལྐོག་མེད་པར་བཞི་བཅུ་
ཞེ་བརྒྱད་ཐོན་པས་སྡིག་པ་དག་ནས་མཉམ་དུ་སངས་རྒྱས་སོ་གསུངས།
ཡང་བླ་མ་སྟག་སྒོམ་པའི་གྲྭ་པ་ཞིག་གིས་གྲོགས་མཆེད་ཅིག་བསད་པས་
སྙིང་རུས་བྱས་ནས་གདན་གཅིག་བརྒྱ་དང་གསུམ་བསྲུངས། བླ་མ་སྨར་
ཚང་བ་ལ་ཆོས་སྡེ་སྐྱེ་བ་འཕོས་ནས་འགྲོ་དོན་ནུས་པ་ཞིག་ཏུ་སྐྱེས་སོ། །ཡང་
བདེ་གཤེགས་རིན་པོ་ཆེའི་ཞལ་ནས་ཀྱང་གྲྭ་པ་ཀུན་འདུས་ལ། ངས་རྨི་ལམ་
ལེགས་པོ་ཞིག་བསོད་ནམས་གྲགས་པ་ལ་རྨིས་གསུངས། ཅི་ལགས་ཞུས་
པས། ཁྱོད་ངན་སོང་དུ་འགྲོ་བསམ་པ་ལ་འགྱུར་ལྡོག་མི་སྣང་བ་ལེགས་
གསུངས། གྲྭ་པ་དེ་ལ་གདན་གཅིག་བརྒྱ་ལུང་ཕོག་པས་བརྒྱད་ཅུ་རྩ་བཞི་
ཐོན་ནས་ཤི་སྟེ། བལ་པོ་སྟོད་དུ་དགོན་པ་ཞིག་ཏུ་སྐྱེས་སོ། །ནུས་པ་ཆེ་སྔགས་
ལ་མཁས་གསུངས། ཆོས་རྗེ་ཀརྨ་པཀཱི་ལ། རྒྱ་ནག་ཡུལ་དུ་བླ་མའི་མིང་ཐོབ་
བླ་མ་ཡོན་ཏན་མེད་པ་ཤི་གསོན་མེད་ཀྱི་ཟས་ཟ་བ་ཞིག་ཆོས་རྗེ་མཇལ་དུ་
བྱུང་བ་ལ། བློས་མི་ཐེངས་པ་འཇིག་རྟེན་ཆོས་བརྒྱད་ཁེ་གྲགས་ཀྱི་འཆིང་
བ་ཞིག་རེད་ཚེ། འོ་བརྒྱལ་ཁུར་བར་སྣང་བས་ངའི་ཁ་ལ་ཉོན་དང་ཐར་པ་
ཐོབ་འོང་གསུངས། གུས་པའི་སྒོ་ནས་ཐུགས་རྗེས་བཟུང་དུ་གསོལ། ཞུས་
པས་ཆོས་མང་དུ་གནང་། སྒོམ་བསྟན་ཀྱང་རྟེན་འབྲེལ་མ་འགྲིགས། དེ་ནས་
ཁོ་རང་གིས་གདན་གཅིག་བརྒྱ་དང་མི་ལ་བརྒྱ་བྱེད་དུ་བཅུག་ནས་ཉིས་
བརྒྱ་ཐོན་པས་ཤི་གསོན་མེད་པ་འདྲེན་པའི་སྟོབས་ལྡན་ཞིག་བྱུང་གསུངས།
བླ་མ་ཞང་རིན་པོ་ཆེའི་ཞལ་ནས། མ་ཀིའི་གྲོང་བར་གྱི་སྒོམ་པ་དེ་བཤད་པ་
ལ་དགའ། ལྷ་མཐོང་འདྲེ་མཐོང་བྱེད་པ་འཆི་བ་སྐད་ཅིག་ཡུད་ཙམ་ཡང་མི་
 

 དྲན་པ་ཚེ་འདིའི་བྱ་བ་སྒྲུབ་པ་ཞིག་འདུག་སྟེ། ངན་སོང་དུ་འགྲོ་བར་འདུག་
གསུངས་པས་སྒོམ་པས་ཐོས་ཚེ་ཉ་བྱེ་ཚན་དུ་ཐོན་པ་ལྟ་བུའི་སྡུག་བསྔལ་
བྱས་ཏེ། བླ་མ་ལ་ཞུས་ནས་གདན་གཅིག་སུམ་ཅུ་སོ་བརྒྱད་བསྲུངས། བླ་
མ་འགའ་རེ་ལ་གྲོ་ཚོགས་སོགས་དྲངས་པས་སྐྱེ་བ་འཕོས་ནས་འབྲེལ་བ་
གང་ཡོད་ཤར་ཕྱོགས་མངོན་དགའི་ཞིང་དུ་སྐྱེས་སོ། །ཡང་མི་ཞིག་གིས་
གདན་གཅིག་བསྲུངས་སྟེ་འཁྱག་ལྟོགས་སྐོམ་པས་ཤི་ལ་ཁད་བྱུང་བ་བུད་
མེད་གཅིག་གིས་ཆང་བླུད་པས་མི་ཐམས་ཅད་ཀྱི་ཆང་ནི་ཉེས་པ་ཆེ་བས་
ཆད་པ་གཅོད་དགོས་ཟེར་བས། །སངས་རྒྱས་ཀྱིས་གསན་ནས་ཆང་ནི་
ཉེས་པ་ཆེ་སྟེ། ད་ལན་ཆོས་བྱེད་པའི་རྟེན་ཡིན་པས་ཉེས་པ་ཆུང་གསུངས།
དགེ་སློང་མ་དཔལ་མོའི་ཞལ་ནས་གདན་གཅིག་ཅེས་བྱ་བ་ནི་གདན་ཐོག་
གཅིག་ཏུ་བསྡད་ནས་ཕྱག་དང་བསྐོར་བ་བྱེད་པ་ཡིན། ཟས་གཅིག་པུ་མ་
གཏོགས་དུས་མ་ཡིན་པའི་ཁ་ཟས་སྤངས། སེམས་རྩེ་གཅིག་པུ་མ་གཏོགས་
པར་ཐེ་ཚོམ་དང་སོམ་ཉི་སྤོངས། དེའི་ངང་ལ་གདན་གཅིག་མཛོད་དང་རིན་
པོ་ཆེ་སྣ་བདུན་གྱིས་འཛམ་བུ་གླིང་གང་བ་ལ་ལོངས་སྤྱོད་པ་བས་དགའ་
གསུངས། ཆོས་འདི་ལ་ཁ་ཐེ་ལག་འབད་བྱེད་མི་དུ་ཡོད་ཀྱི་མཐུན་རྐྱེན་དང༌།
མི་རོགས་དན་བྱེད་མི་རྣམས་ཕ་མའི་དྲིན་ལན་སོད། ཐར་པ་ཐོབ་དཔལ་
དང་ལྡན་ལོངས་སྤྱོད་འཕེལ་ལྷ་འདྲེས་སྡོང་གྲོགས་བྱེད་པ་ཡིན། ཀུན་གྱིས་
ཡིད་དུ་འོང་། ལུས་ལ་ནད་མེད། དུས་མ་ཡིན་པར་མི་འཆི། མི་ནོར་ཟས་
གསུམ་འཕེལ། བསམ་དོན་ཆོས་བཞིན་དུ་འགྲུབ། འབྲེལ་བ་གང་ཡོད་འདྲེན།
སེམས་ཆོས་དང་འདྲེས། སྒྲིབ་པ་བྱང་། ཚོགས་གཉིས་རྫོགས། ཙཱ་རི་སོགས་
 

 གནས་ཆེན་རྣམས་བསྐོར་བའི་ཉམས་ལེན་བས་དགའ། མཐར་ཐུག་དགྲ་
བཅོམ་པའི་འབྲས་བུ་ཐོབ། ཡོན་ཏན་བཅོ་ལྔ་པོ་དེ་ལེན་བསམ་ན་གལ་
ཆེ། ཇོ་བོ་རྗེ་དཔལ་ལྡན་ཨ་ཏི་ཤའི་ཞལ་ནས། བསམ་པ་བཟང་ན་ཅི་དང་
ཅི་བྱས་ཆོས་སུ་འགྲོ་བར་སྣང་གསུངས། བཤགས་པ་ཤེས་ན་མཚམས་
མེད་པ་ལྔ་བྱས་ཀྱང་འདག་གསུངས། བསྔོ་ཤེས་ན་ཚེ་འདས་ལ་བསྔོས་
ཀྱང་ཐོབ། ལར་མི་སེམས་བཟང་ཞིག་གིས་ཆོས་བྱས་ན་མི་སྡེ་ཐམས་ཅད་
གྲོལ་བར་སྣང་གསུངས། མི་ངན་ཞིག་གིས་སྡིག་པ་བྱས་ན། དེ་རྣ་བས་ཐོས་
ཚད་ངན་སོང་དུ་འགྲོ་བར་ཡང་སྣང་གསུངས། དེ་ལྟར་བསམ་པ་དང་སེམས་
བསྐྱེད་ལ་རག་ལས། དེ་ལྟར་བསམ་པ་གལ་ཆེའོ། །བླ་མ་ཟླ་བ་རྒྱལ་མཚན་
དཔོན་གཡོག་གཉིས་སྐྱེས་དྲངས་འོག་མིན་གྲོང་གསེབ་ཏུ་བྱོན་ཚེ། བུད་
མེད་ཅིག་གིས་འདིར་བཞུགས་ཟེར་ནས་ནང་དུ་སོང་ནས་བུད་མེད་ནད་པ་
ཞིག་ཡོད་པ་ལ་ཕན་དུ་རེ་ནས། ནང་དུ་གདན་དྲངས་བསྙེན་བཀུར་ཕུན་སུམ་
ཚོགས་པ་བཤོས་དྲངས་བྱས་ཏེ། བུད་མེད་དེ་སྐྲ་ལིང་ནས་མིག་གྱེན་ལ་
བལྟ་མི་ནུས་པ་ཞིག་དྲྭ་མལ་དུ་ཉལ་འདུག་པ་ལ་བྱིན་རླབས་མཛད་ནས།
ན་ཚ་བྱ་བ་སྔོན་གྱི་མི་དགེ་བའི་ལས་ཀྱི་རྣམ་སྨིན་ཡིན། བཟོད་པར་གསོལ་
གསུངས་ནས་ཆོས་གསུངས་བསྔོ་བ་སྨོན་ལམ་མཛད་པས། མོས་གུས་དང་
དད་པ་སྐྱེས་ཏེ་གདོང་མཆི་མས་གང་ནས་བླ་མ་ལགས། བདག་སྔོན་གྱི་ལས་
ཁོ་ན་མ་ཟད་ཀྱི་སྟེང་དུ། ད་ལྟ་ཡང་སྡིག་པ་དཔག་ཏུ་མེད་པ་བྱས་པ་ཡོད་
ལགས། སྡིག་པ་བཤགས་པ་ཞུ་ལགས་ཟེར་བ་ལ། དུས་ད་ལྟའི་སྡིག་པ་
ཐམས་ཅད་མིང་ནས་སྨོས་ལ་བཤགས་པ་གྱིས་གསུངས། བུད་མེད་བདག་
 

 ནི་ཡུལ་འདི་ནས་སྐྱེས་པ་རང་ཡིན་ལགས། ཚོང་དཔོན་ཞིག་གི་གནས་སུ་
ཆུང་མར་ཕྱིན་ནས་རང་རྒྱུད་ཞིག་ཡོད་པ་ལོ་བདུན་ལོན་པར། ཚོང་དཔོན་
དེ་བལ་ཡུལ་དུ་ཚོང་ལ་སོང་། ལོ་གསུམ་གྱི་བར་དུ་མ་བྱུང་བས། དེའི་ཤུལ་དུ་
རང་རེ་ཞིག་སྡུག་པས་གཞན་གྱི་རྐྱེན་དབང་དུ་སོང་བས། སྐྱེས་པ་ཞིག་
དང་འདྲེས་ནས་རང་རྒྱུད་གཅིག་བྱུང་བས་བསད། ལོངས་སྤྱོད་རྣམས་ཀྱང་
ཕྱེད་མེད་དུ་བཏང་། དེའི་རྐྱེན་ལ་བླ་མཆོད་ཀྱང་བསད། དེ་ནས་ཚོང་དཔོན་
འོང་ཞིང་ཡོད་ཟེར་བ་རྣ་བས་ཐོས་ཀྱང་། ཚོང་དཔོན་དེའི་བུས་མ་ལ་ན་རེ།
ང་ཡི་ཕ་དེ་འོང་ན་མ་ཁྱོད་ལ་ཅི་འདྲ་ཞིག་འོང་ཟེར་བས། ངས་ཅི་བྱས་ཟེར་
ནས། མ་དེས་རྡོག་ཐོ་ཞིག་བརྒྱབས་པས། བུ་ཡི་མཆིན་ཁར་ཕོག་བུ་དེ་ཤི་
སོང་བ་ལ། ང་ཡི་བུ་དེ་གཟའ་ཕོག་ནས་ཤི་བྱས་པས། གྲོང་ཚོ་དེ་ལ་ངུ་འབོད་
སྨྲེ་སྔགས་མང་པོ་བྱས། དེ་ནས་ཚོང་དཔོན་དཔོན་གཡོག་རྣམས་ནི་ནོར་
རྫས་མང་པོ་དང་བཅས་ཏེ་སླེབས་ཡོང་བ་ལ། ང་ཡི་གཡོག་མོ་ཞིག་གིས་
ཚོང་དཔོན་ལ་སྔར་གྱི་ལོ་རྒྱུས་རྣམས་བཤད་པས། ཚོང་དཔོན་སེམས་ཕྲག་
དོག་སྐྱེས་ནས་ཁྲོས་ཏེ། ནངས་པར་བུད་མེད་སྦྲུམ་མ་ཁྱོད་ཀྱི་མིག་དེ་རྐོ་ཟེར་
བ་ལ། བདག་སྐྲག་ནས་དེའི་ནུབ་མོ་ཆང་ལ་དུག་བཏབ་ནས་ཚོང་དཔོན་
དཔོན་གཡོག་བཅུ་གཉིས་ཁྱིམ་མཚེས་ཕོ་མོ་གཉིས་བླ་མཆོད་གསུམ་དང་
བཅས། དེ་རྣམས་ལ་དུག་བླུད་པས་ནམ་ལངས་ཙ་ན་ཐམས་ཅད་སྨྲ་མི་
ཤེས་པར་སོང་ནས་ཤི་སྟེ། བདག་བྲོས་པས་ཐར། ཕ་མེས་རྣམས་ཀྱང་བརླག་
ཏུ་སོང་། དེ་ལྟ་བུའི་སྡིག་པ་དཔག་ཏུ་མེད་པ་བྱས་ལགས་ཟེར་བས། བྱང་
ཆུབ་སེམས་དཔའ་དེ་སྙིང་རྗེ་དཔག་ཏུ་མེད་པ་སྐྱེས་ནས་སྤྱན་ཆབ་མང་དུ་
 

 བྱུང་བས་བཤུམ་སྟེ། འདི་ཡི་སྡིག་པ་འདི་ཙམ་བྱས་འདུག་པས། ཇི་ལྟར་
བྱས་ན་འདག་དགོངས་ནས། འཕགས་པ་སྤྱན་རས་གཟིགས་ཀྱི་དབུ་བསྙུང་
མཛད་པ་ཡིན་པས། སྨྱུང་གནས་ཚར་གཅིག་བྱས་ན་ངན་སོང་དུ་མི་འགྲོ་
གསུངས་པ་ཡིན་པས། ད་འདི་ལ་སྨྱུང་གནས་དང་གདན་གཅིག་བཀའ་ལུང་
གནང་དགོས་གསུངས་ནས་གནང་སྟེ། ད་ཁྱོད་ཀྱིས་གང་འགྲུབ་འགྲུབ་ལ།
འབད་རྩོལ་གྱིས་གསུངས། དེ་ནས་འཕགས་པ་སྤྱན་རས་གཟིགས་ཀྱི་ཐུགས་
རྗེས་ནད་ལ་ཕན་པ་དང༌། སྨྱུང་གནས་ཧྲིལ་པོ་གཉིས་གདན་གཅིག་ལྔ་དང་
བདུན་གྲུབ་ནས་ཤིའོ། །དེའི་དུས་སྔར་གྱི་ཉེ་གནས་དགེ་སློང་དེས་ན་རེ།
སྔར་རང་རེ་དཔོན་སློབ་དུས་ཀྱི་བུད་མེད་སྡིག་མོ་ཆེ་དེ་ནམ་ཙམ་ན་ཐར་ཅི་
འདྲ་བ་ཞིག་ཏུ་སྐྱེས་སོང་ཞུས་ཙ་ན། བྱང་ཆུབ་སེམས་དཔའ་ཟླ་བ་རྒྱལ་
མཚན་གྱིས་ཞལ་འཛུམ་པ་མཛད་ནས། འཕགས་པ་ཞལ་བཅུ་གཅིག་པའི་
སྨྱུང་གནས་དང་གདན་གཅིག་ལ་ཕན་ཡོན་དང་བྱིན་རླབས་ཤིན་ཏུ་ཆེ་བ་
སྣང་བས་བསྒྲུབ་ནུས་པ་ཉུང༌། བསྒྲུབ་ནུས་ན་བུད་མེད་དེ་སྡིག་མོ་ཆེ་ཡིན་
ཏེ། སྨྱུང་གནས་ཧྲིལ་པོ་གཉིས་གདན་གཅིག་ལྔ་དང་བདུན་བྱས་པས། མོ་
ནི་རྒྱ་གར་ཤར་ཕྱོགས་བྲམ་ཟེ་འབྱོར་པ་དང་ལྡན་པ་ཞིག་གི་བུར་སྐྱེས་འདུག
སྔོན་སྨྱུང་གནས་སྡོད་ཚེ་ལྟོགས་པ་དང་སྐོམ་པས། ཟན་རྡོག་པོ་གཅིག་དང༌།
ཆང་ཕོར་གང་བཏུང་བས་གསོ་སྦྱོང་དང་འགལ་ནས་ད་ལྟ་རོད་ཤིན་ཏུ་ངན་
པའི་ཤེས་པ་མཐོ་དམན་ཅན་གཅིག་ཏུ་སྐྱེས་གདའ་སྟེ། འོད་དཔག་མེད་པ་
ཡི་དམ་བྱེད་པ་གདའ་གསུངས། དེ་ནས་ཚེ་དུས་བྱས་ནས་བདེ་བ་ཅན་དུ་
སྐྱེ་བར་གདའ་གསུངས། སྨྱུང་གནས་གདན་གཅིག་རེ་རེ་ཚར་ནའང་ཕན་
 

 ཡོན་བསམ་གྱིས་མི་ཁྱབ་བོ། །ཞེས་གསུངས་སོ། །སྨྱུང་གནས་གདན་
གཅིག་ལན་གཅིག་བྱས་པའི་བསོད་ནམས་ཀྱིས་བསྐལ་པ་སྟོང་གི་སྡིག་
སྒྲིབ་དག་པར་འགྱུར་རོ། །ཕ་རོལ་ཕྱིན་དྲུག་གི་ཡོན་ཏན་ཡོངས་སུ་རྫོགས་
པ་ཐོབ་བོ། །མཚམས་མེད་ལྔའི་ལས་ཀྱང་བྱང་བར་འགྱུར་རོ། །ཕྱིར་མི་
ལྡོག་པའི་ས་ཐོབ་པར་འགྱུར་རོ། །བུད་མེད་ཀྱིས་སྨྱུང་གནས་བྱས་ན་ཤི་
འཕོས་ནས་བྱང་ཆུབ་སེམས་དཔའི་ལུས་ཐོབ་བོ། །འཁོར་བ་ལ་ཕྱིར་མི་
ལྡོག་གོ །དུད་འགྲོ་ཕོ་མོ་འཆི་བའི་ཚེ། གཟུངས་སྔགས་བརྗོད་ནས་ཕུ་བཏབ་
ན་བདེ་བ་ཅན་དུ་སྐྱེ་བར་འགྱུར་རོ། །མི་ནོར་འབའ་འབུ་ས་སྲིན་སྲོག་ཆགས་
གང་ཤིའི་རྣ་ལམ་དུ་བརྗོད་ན་བྱང་ཆུབ་ཐོབ་པར་འགྱུར་རོ། །སྨྱུང་གནས་
གདན་གཅིག་བྱས་པས་ལུས་ཀྱི་སྒྲིབ་པ་དག །སྨྱུང་གནས་གདན་གཅིག་བྱས་
པས་ཡི་དྭགས་སུ་མི་སྐྱེ། སྨྲ་བཅད་བྱས་པས་དུད་འགྲོར་མི་སྐྱེ། སེམས་མ་
ཡེངས་པས་དམྱལ་བར་མི་སྐྱེ། དེ་ལྟར་མཛོད་དང་ངན་སོང་གསུམ་ལས་
ཐར་བར་འགྱུར་རོ། །ཞེས་གསུངས་སོ། །སེམས་ཅན་ཐམས་ཅད་འཕགས་
པ་སྤྱན་རས་གཟིགས་ཀྱི་ཞབས་དྲུང་དུ་སྐྱེ་བར་ཤོག །ཤུ་བྷཾ།། །། ༈ ངོར་པ་
ཚུལ་ཁྲིམས་རིན་ཆེན་གྱི་སྨྱུང་གནས་ཕན་ཡོན་ནི། དེ་ལྟ་བུའི་ཚུལ་གྱི་སྨྱུང་
གནས་ལན་གཅིག་བགྱིས་པས་བསྐལ་པ་བཞི་ཁྲིའི་འཁོར་བ་ཕྱིར་བསྙིལ་
བར་འགྱུར་ཏེ། ཞལ་བཅུ་གཅིག་པའི་རྒྱུད་ལས། སུ་ཞིག་བདག་གི་སླད་དུ།
ཚེས་བཅུ་བཞིའམ། བཅོ་ལྔར་སྨྱུང་བར་གནས་པར་བགྱིས་ན་བསྐལ་པ་
བཞི་ཁྲིའི་འཁོར་བ་ཕྱིར་བསྙིལ་བར་འགྱུར་ལགས་སོ། །བཅོམ་ལྡན་འདས་
བདག་གི་མིང་འཛིན་པ་ནི་དོན་ཆེ་སྟེ། སངས་རྒྱས་བྱེ་བ་ཕྲག་འབུམ་གྱི་མིང་

 འཛིན་པ་བས་ཀྱང་ལྷག་ལགས་སོ། །ཞེས་དང༌། གཟུངས་འདི་ལན་གཅིག་
བཟླས་པས་ཀྱང་ཉན་ཐོས་ཀྱི་རྩ་བའི་ལྟུང་བ་བཞི་པོ་དག་ཀྱང་བྱང་བར་
འགྱུར་ལ། མཚམས་མ་མཆིས་པ་ལྔ་པོ་དག་ཀྱང་མ་ལུས་པར་བྱང་བར་
འགྱུར་ན། ཇི་སྐད་བཤད་པ་བཞིན་དུ་ནན་ཏན་བགྱིད་པ་ལྟ་ཅི་སྨོས། །དེ་
དག་གིས་ནི་སངས་རྒྱས་བྱེ་བ་ཁྲག་ཁྲིག་འབུམ་ཕྲག་དུ་མ་ལ་དགེ་བའི་རྩ་
བ་བསྐྱེད་པར་འགྱུར་བ་ལགས་ན། བཟླས་བརྗོད་བགྱིད་པ་དང་། བསྒྲུབས་
པས་ལྟ་སྨོས་ཀྱང་ཅི་དགོས་ཏེ། བསམ་པ་ཐམས་ཅད་ཡིད་བཞིན་དུ་ཡོངས་
སུ་རྫོགས་པར་བགྱིའོ། །ཞེས་དང་། གཞན་ཡང་སྐྱེ་བ་དམན་པ་བུད་མེད་
ཀྱིས་ཀྱང་སྨྱུང་བར་གནས་པ་ལན་གཅིག་བྱས་ན། ཤི་འཕོས་ནས་བྱང་ཆུབ་
སེམས་དཔའ་འམ། སྐྱེས་པའི་ལུས་ཅན་ཐོབ་ནས་འཁོར་བ་ལ་རྒྱབ་ཀྱི་
ཕྱོགས་པར་འགྱུར་བ་དང༌། དུད་འགྲོ་འཆི་འཕོ་བའི་ཚེ་གཟུངས་འདི་ལན་
གཅིག་བཟླས་ནས་རྣ་བར་བཏབ་ན་ངེས་པར་བདེ་བ་ཅན་དུ་སྐྱེ་བ་དང༌།
དུད་འགྲོ་འཆི་བའི་ཚེ་གཟུངས་འདི་རྣ་བར་བཏབ་ན། མིའི་འཇིག་རྟེན་དུ་
སྐྱེས་པའི་ལུས་བླངས་ནས་བྱང་ཆུབ་ཀྱི་སེམས་ཀྱི་བག་ཆགས་འཇོག་པར་
གསུངས་ལ། དེ་བཞིན་དུ། ལུས་སྨྱུང་བར་གནས་པས་ལུས་ཀྱི་སྒྲིབ་པ་འདག །
ངག་སྨྲ་བ་བཅད་པས་ངག་གི་སྒྲིབ་པ་འདག །གཟུངས་ཡིད་ཀྱིས་བཟླས་
པས་ཡིད་ཀྱི་སྒྲིབ་པ་འདག་གོ། འདིའི་བསྒོམ་བཟླས་ཚུལ་བཞིན་དུ་བྱས་
ཏེ། ཉིན་རེ་བཞིན་གཟུངས་འདི་བརྒྱ་རྩ་བརྒྱད་བཏོན་ན། ཚེ་འདི་ཉིད་ལ་
ཡོན་ཏན་བཅུ་ཡོངས་སུ་འཛིན་པར་འགྱུར་ཏེ། བཅུ་གང་ཞེ་ན་འདི་ལྟ་སྟེ།
རྟག་པར་ལུས་ལ་བྲོ་ནད་མ་མཆིས་པར་འགྱུར་བ་དང༌། དེ་བཞིན་གཤེགས་
 

 པ་ཐམས་ཅད་ཀྱིས་ཡོངས་སུ་བཟུང་བར་འགྱུར་བ་དང་། དེས་སྒྲིམ་མི་འཚལ་
བར་ནོར་དང་འབྲུ་དང་དབྱིག་རྣམས་རྙེད་པར་འགྱུར་བ་དང༌། དགྲ་ཐམས་
ཅད་ཁུག་ཅིང་ཐུལ་བར་འགྱུར་བ་དང་། རྒྱལ་པོའི་ཚོགས་རྣམས་གསོང་པོར་
སྨྲ་པར་སེམས་པར་འགྱུར་བ་དང༌། ལུས་ལ་དུག་གིས་མི་ཚུགས་པ་དང་།
དབྱིག་དུག་གིས་མི་ཚུགས་པ་དང༌། རིམས་ཀྱིས་མི་ཚུགས་པར་འགྱུར་བ་
དང༌། མཚོན་ཆས་མི་ཚུགས་པར་འགྱུར་བ་དང༌། ཆབ་ཀྱིས་འགུམས་པའི་
དུས་བགྱིད་པར་མི་འགྱུར་བ་དང༌། ཞུགས་ཀྱིས་འགུམས་པའི་དུས་བགྱིད་
པར་མི་འགྱུར་བ་དང༌། དུས་མ་ལགས་པར་འགུམས་པའི་དུས་བགྱིད་
པར་མི་འགྱུར་བ་ལགས་སོ། །གཞན་ཡང་ཡོན་ཏན་བཞི་ཡོངས་སུ་འཛིན་
པར་འགྱུར་ཏེ། དེ་ཡང་འགུམས་པའི་དུས་ཀྱི་ཚེ། དེ་བཞིན་གཤེགས་པ་
མཐོང་བར་འགྱུར་བ་དང༌། ངན་སོང་རྣམས་སུ་སྐྱེ་བར་མི་འགྱུར་བ་དང༌། །
ཡ་ང་བ་མི་སྤང་བར་འགུམ་པའི་དུས་བགྱིད་པར་མི་འགྱུར་བ་དང༌། འདི་
ནས་ཤི་འཕོས་ནས་ཀྱང་འཇིག་རྟེན་གྱི་ཁམས་བདེ་བ་ཅན་དུ་སྐྱེ་བར་འགྱུར་
བ་ལགས་སོ། །ཞེས་སྤྱན་རས་གཟིགས་ཉིད་ཀྱིས་གསུངས་སོ། །གཞན་ནམ་
སྨྱུང་བར་གནས་པ་བྱེད་པའི་སྦྱིན་བདག་གི་སྨྱུང་གནས་ཀྱི་གཡོག་བྱས་
པས་ཀྱང༌། བསོད་ནམས་ཤིན་ཏུ་ཆེ་བ་ཐོབ་སྟེ། སྨྱུང་གནས་བྱས་པའི་
ནངས་པར་སྔ་དྲོ་དེ་དག་ལ་བཤོས་དྲངས་ན། ས་བརྒྱད་པ་ལ་གནས་པའི་
བྱང་ཆུབ་སེམས་དཔའ་ལ་དྲངས་པ་དང་བསོད་ནམས་མཉམ་པ་དང༌ །
གསོ་སྦྱོང་བླངས་པ་ཙམ་ལ་དྲངས་ན་དགྲ་བཅོམ་པ་ལ་དྲངས་པ་དང་
བསོད་ནམས་མཉམ་པས། སྦྱིན་པའི་བདག་པོ་དེ་ཡང་ངན་སོང་དུ་མི་སྐྱེ་
 

 ཞིང་། བྱང་ཆུབ་ཀྱི་སེམས་དང་ལྡན་པར་འགྱུར་བ་དང་། སྐྱེ་བ་ཐམས་ཅད་
དུ་མི་ཟད་པའི་གཏེར་དང་འཕྲད་ཅིང་། སྦྱིན་པའི་ཕ་རོལ་ཏུ་ཕྱིན་པ་ཡོངས་
སུ་རྫོགས་པར་འགྱུར་བར་གསུངས་ལ། སྔོན་དུས་མ་ཇོ་ཆོས་སྐྱིད་ཅེས་བྱ་
བས་སྨྱུང་གནས་པ་ལ་གདན་ནོན་མང་དུ་བྱས་པས། མོ་ཤི་བའི་དུས་སུ་
རུས་པ་དུར་ཁྲོད་དུ་བསྐྱལ་བ་བྱ་རོག་གིས་རུས་པའི་དུམ་བུ་ཁྱེར་བ་རིང་
བསྲེལ་དུ་སོང་བའི་ལོ་རྒྱུས་ལ་སོགས་པ་ཕན་ཡོན་བཤད་ཀྱི་མི་ལང་བ་
རྣམས་ལ་བསམ་ནས་སྨྱུང་བར་གནས་པའི་ལམ་ཉམས་སུ་ལེན་པ་ལ་ཤིན་
ཏུ་བརྩོན་པར་བྱའོ། །དེས་ན་སངས་རྒྱས་ཀྱིས་གསུངས་པའི་ཆོས་མི་ཟབ་
པ་འགའ་ཡང་མེད་ཅིང་། གསང་སྔགས་བླ་མེད་ཀྱི་ལམ་ནི་ཆེས་ཆེར་ཟབ་
མོད་ཀྱི། གང་ཟག་མཆོག་སེམས་ཅན་གྱི་དོན་དུ་རྡོ་རྗེ་འཆང་གི་གོ་འཕང་
ཐོབ་པ་ལ་ཆེས་རིངས་པའི་གང་ཟག་རྣམས་ཀྱི་ཉེ་ལམ་དུ་རྣལ་འབྱོར་བླ་
མེད་ཀྱི་ལམ་སྟོན་པ་ཡིན་ལ། དེ་ལས་གཞན་པའི་བླ་མེད་ཀྱི་སྤྱད་པ་སྤྱོད་མི་
ནུས་པ་ལ་ནི་ཉེས་པར་འགྱུར་བའི་སྐབས་ཀྱང་བཤད་ཀྱི། ཆོས་འདི་ན་གང་
ཟག་རབ་འབྲིང་ཐ་གསུམ་གང་གིས་ཉམས་སུ་བླངས་ཀྱང་ཕན་ཡོན་ཆེན་
པོ་འབྱིན་པ་ཞིག་སྟེ། བྱང་ཆུབ་སེམས་དཔའ་ཟླ་བ་རྒྱལ་མཚན་པས། དམ་
པའི་ཆོས་འདི་མཐོང་བ་དང་ཐོས་པ་དང་རེག་པ་དང་སྒོར་ཞུགས་པ་ཐམས་
ཅད་ངན་སོང་ལས་གྲོལ་བའི་རྒྱུ་བྱེད་པར་གསུངས་པས། ཕྱག་སྟོང་སྤྱན་
སྟོང་གི་སྒྲུབ་ཐབས་འདི་ནི། སངས་རྒྱས་དང་བྱང་ཆུབ་སེམས་དཔའ་ཐམས་
ཅད་ཀྱི་སྒྲུབ་ཐབས་ཡིན་པས། ཐམས་ཅད་ཀྱིས་འདི་ལ་བསླབ་པར་བྱའོ། །
ཞེས་གསུངས། དེས་ན་སྙིང་རྗེ་ཆེན་པོ་དང་ལྡན་པས་སེམས་ཅན་ཐམས་ཅད་
 

 ལ་ཆོས་འདི་སྟོན་ཐུབ་པར་བྱ་སྟེ། དེའང་འདིའི་གྲངས་བསྙེན་དང་སྒྲུབ་བསྙེན་
ཚད་དུ་འཁྱོལ་བའི་གང་ཟག་གིས་ཆོས་འདི་གཞན་ལ་བསྟན་ན་ཕན་ཡོན་
བསམ་གྱིས་མི་ཁྱབ་པ་ཞིག་སྟེ། འདིའི་བསྙེན་པ་འཁྱོལ་བ་ཙམ་གྱིས་མི་དེ་
ནི་རི་མཐོན་པོའི་རྩེར་ཕྱིན་ན། དེ་མཐོང་བའི་སེམས་ཅན་ཐམས་ཅད་ངན་
སོང་དུ་མི་སྐྱེ། དེས་ཆུ་བརྒལ་ན། ཆུ་དེ་ལ་གནས་པའི་སེམས་ཅན་ཐམས་
ཅད་དང༌། ཆུ་དེ་འཐུང་བ་ཐམས་ཅད་ངན་སོང་དུ་མི་སྐྱེ། དེའི་གྲིབ་མ་ཕོག་པ་
དང་། ལུས་ལ་རེག་པ་དང་། མིག་གིས་མཐོང་བ་རྣམས་ཀྱང་ངན་སོང་དུ་མི་
སྐྱེ་བར་གསུངས་ན། དེས་ཆོས་བསྟན་ན་ཕན་ཡོན་ཆེན་པོ་འབྱུང་བ་ལྟ་སྨོས་
ཀྱང་ཅི་དགོས། གཞན་ཡང་མདོ་ལས་འཇིག་རྟེན་གྱི་ཁམས་རིན་པོ་ཆེ་སྣ་
བདུན་གྱིས་བཀང་ནས། དཀོན་མཆོག་གསུམ་ལ་མཆོད་པ་ཕུལ་བ་བས་
སངས་རྒྱས་ཀྱི་ཆོས་ཚིག་བཞི་པའི་ཚིགས་སུ་བཅད་པ་གཅིག་སེམས་ཅན་
ལ་བསྟན་ན་བསོད་ནམས་ཆེ་བར་གསུངས་པ་དག་ཀྱང་དྲན་པར་བྱས་ནས།
འདི་ལྟ་བུའི་ཆོས་ཟབ་མོ་གཞན་ལ་སྟོན་པའི་རྫུན་པ་ནམ་ཡང་མི་སྡོད་པར་
བགྱི་བ་ཡང་རིགས་སོ། །བསྙེན་གནས་བསྲུང་བའི་ཕན་ཡོན་ནི། བརྒྱ་བྱིན་
གྱིས་སྨྲས་པ། ཟླ་བ་ཡར་གྱི་ཚེས་བརྒྱད་དང༌། །ཆོ་འཕྲུལ་གྱི་ནི་ཟླ་བ་ལ། །
བསྙེན་གནས་ཡན་ལག་བརྒྱད་བསྲུང་ན། །དེ་ནི་ང་དང་འདྲ་བར་འགྱུར། །
ཞེས་པ་ལ། བཅོམ་ལྡན་འདས་ཀྱིས་བཀའ་བསྩལ་པ། ཀོ་ཤི་ཀ་ཁྱོད་དེ་སྐད་
མ་ཟེར་ཅིག །ཟླ་བ་ཡར་གྱི་ཚེས་བརྒྱད་དང་། །ཆོ་འཕྲུལ་གྱི་ནི་ཟླ་བ་ལ། །
བསྙེན་གནས་ཡན་ལག་བརྒྱད་བསྲུངས་ན། །དེ་ནི་ང་དང་འདྲ་བར་འགྱུར། །
ཞེས་གསུངས་སོ། །བསྙེན་གནས་བསྲུངས་པའི་ཕན་ཡོན་ནི། །དེ་ནས་སྤྱན་
 

 རས་གཟིགས་ཀྱི་དབང་པོས་གསོལ་པ། བཅོམ་ལྡན་འདས་སྐུའི་རྣམ་པ་ཅི་
ལྟ་བུ། བཅོམ་ལྡན་འདས་ཀྱིས་བཀའ་བསྩལ་བ། ཤིན་ཏུ་རྒྱས་པ་ལ་དབུ་
འབུམ་ཕྱག་བྱེ་བའམ། དེ་ནས་བསྡུས་པ་ལ་དབུ་བཅུ་གཅིག་ཕྱག་སྟོང་སྤྱན་
སྟོང་། དེ་ནས་བསྡུས་པ་ལ་ཞལ་བཅུ་གཅིག་པ་ཕྱག་བཞི་བཅུ་རྩ་དྲུག་པའོ། །
དེ་ནས་བསྡུས་པ་ལ་ཞལ་བཅུ་གཅིག་ཕྱག་བརྒྱད་པའོ། །དེ་ནས་བསྡུས་པ་
ལ་ཞལ་གསུམ་པ་ཕྱག་དྲུག་པའོ། །དེ་ནས་བསྡུས་པ་ལ་ཞལ་གཅིག་ཕྱག་
བཞི་པའོ། །དེ་ནས་བསྡུས་པ་ལ་ཞལ་གཅིག་ཕྱག་གཉིས་པའོ། །སྐུ་རྒྱས་
བསྡུས་བདུན་ཡོད། དཔེར་ན་གླིང་ཆེན་བཞིར་ཆུའི་ཐིགས་པའམ། སེམས་
ཅན་ཐམས་ཅད་ཀྱི་བ་སྤུའམ་རྩི་ཤིང་ལོ་འདབ་བམ། ས་ཡི་རྡུལ་སྙེད་ནི་ངས་
བགྲང་བར་ནུས་ཀྱི། སྤྱན་རས་གཟིགས་ཀྱི་དབང་པོའི་བསོད་ནམས་ཀྱི་
ཚོགས་ནི་ངས་བགྲང་བར་མི་ནུས་སོ། །དཔེར་ན་སྐྱེས་བུ་ལ་ལ་ཞིག་གིས་
ཁང་པ། དཔག་ཚད་བརྒྱ་པ། དཔངས་སུ་དཔག་ཚད་བརྒྱ་བྱས་ནས། ཏིལ་
གྱི་འབྲུ་ཡི་གང་བར་བྱས་ན། དེའི་འབྲུ་རེ་རེ་ནས་བགྲང་བར་ནུས་ཀྱི་ཡི་
གེ་དྲུག་པའི་བསོད་ནམས་ཀྱི་ཕུང་པོའི་ཚད་ནི་བགྲང་བར་མི་ནུས་སོ། །
གླིང་བཞིར་འབྲུ་སྲན་སྣ་ལྔའི་གང་བ་ན། འབྲུ་རེ་རེ་ནས་བགྲང་བར་ནུས་
ཀྱི། ཡི་གེ་དྲུག་པའི་བསོད་ནམས་ཀྱི་ཕུང་པོའི་ཚད་ནི་བགྲང་བར་མི་ནུས་
སོ། །འབྲི་བར་བྱེད་ན་ཡང་རང་གི་ཁྲག་ལ་སྣག་ཚ་བྱས། པགས་པ་བཤུས་
ཏེ་ཤོག་བུ་བྱས། རུས་པ་བཅོས་ཏེ་སྨྱུ་གུ་བགྱིས་ཀྱང་། བདག་གི་ལུས་ལ་
སྐྱོ་བ་མ་མཆིས་གསུངས་སོ། ། ༈ རྩ་བའི་བླ་མ་མཆེད་གྲོགས་དགེ་འདུན་
སྡེ། །དེ་ལ་ཁ་ཙམ་མིན་པའི་དད་གུས་ཀྱིས། །ཇ་མ་ཐབ་གཡོག་ཆུ་ལེན་
 

 ཤིང་ཐུ་དང་། །རྔོ་བཏོག་ཚོང་དང་འགྲོ་འདུག་ལ་སོགས་པ། །བྱས་ཚད་རང་
གི་སྒྲིབ་སྦྱོང་མཆོག་ཏུ་འགྱུར། །དེ་བཞིན་སྨྱུང་གནས་སྒྲུབ་པ་འགྲུབ་དང་
མཚུངས། །ཕན་ཡོན་རྒྱ་གར་རྒྱ་ནག་བསྐོར་དང་མཉམ། །ཕྱི་རབས་གྲྭ་པ་
རྣམས་ཀྱིས་ཡིད་ལ་ཞོག །བླ་མ་དང་ནི་གྲྭ་མང་ཕྱག་ཕྱི་ལ། །སངས་རྒྱས་
བསྟན་ལ་ཨེ་ཕན་ཁོ་ན་ཡི། །ཁ་ཙམ་མིན་པའི་བསམ་པ་བཟང་བ་དེས། །
ཆོས་སྐྱོང་རྣམས་དང་དམ་ཚིག་གཅིག་གྱུར་ཏེ། །ཆོས་སྐྱོང་གང་གིའང་བསྙེན་
སྒྲུབ་མ་བྱས་ཀྱང༌། །མགོན་པོའི་བླ་རྟགས་བྱ་རོག་དངོས་སུ་འཁོར། །ཤ་
དུམ་སྐྱུ་གུ་བྱིན་པ་ལག་ནས་ལེན། །རཱ་ག་ཨ་སྱས་སྨྲས་སོ། །དགེའོ། །
དགེའོ། །དགེའོ།། །།
༄༅། །བསྙེན་གནས་ཡན་ལག་བརྒྱད་པའི་
སྡོམ་ཚིག་གི་འགྲེལ་པ།
འདིར་ཐེག་པ་ཆེན་པོའི་སྨྱུང་བར་གནས་པའི་བསྙེན་གནས་ཡན་ལག་
བརྒྱད་པའི་གསོ་སྦྱོང་གི་སྡོམ་པ་ཡང་དག་པར་ལེན་པའི་གཞུང་ཚིག་དུམ་
བུ་བདུན་པའི་དོན་ཅུང་ཟད་བཀྲོལ་བ་ལ། དོན་རྣམ་པ་གཉིས་ཏེ་གུས་པ་
དང་བཅས་པའི་དགོངས་གསོལ་སྔོན་དུ་འགྲོ་བ་དང༌། དམ་བཅའ་དང་
བཅས་པའི་སྡོམ་པ་དངོས་སུ་ལེན་པའོ། །དང་པོ་ནི་ཕྱོགས་བཅུ་ན་སོགས་
ཏེ། དེའང་ཤར་ལ་སོགས་པའི་ཕྱོགས་བཞི། ཤར་ལྷོ་ལ་སོགས་པའི་མཚམས་
བཞི། སྟེང་འོག་གཉིས་ཏེ་ཕྱོགས་བཅུའི་ཞིང་ཁམས་མཐའ་ཡས་པ་ན་

 བཞུགས་པའི་སངས་རྒྱས་ཐམས་ཅད་དང་ས་ཆེན་པོ་ལ་གནས་པའི་བྱང་
ཆུབཻ་སེམས་དཔའ་ཐམཾས་ཅད་མཁྱེན་པོས་གཟིགས་ཏེ་བརྩེ་བས་བདག་
ལོ་དགོངས་སུ་གསོལ། ཞེས་རྒྱལ་བ་སྲས་བཅས་དཔང་པོར་བཀོད་པའི་
ཚུལ་གྱིས་དགོངས་གསོལ་སྔོན་དུ་སོང་ནས་གཉིས་པ་དམ་བཅའ་བའི་སྡོམ་
པ་དངོས་སུ་ལེན་པ་ལའང་གཉིས་ཏེ་རྒྱལ་བས་ཇི་ལྟར་བླངས་པའི་དཔེ་
སྨོས་པ་དང་། དེ་ལྟར་རྗེས་སུ་ལེན་པའི་དོན་བརྗོད་པའོ། །དང་པོ་ལའང་གཉིས་
ཏེ། གང་གིས་ལེན་པའི་ཆེ་བའི་ཡོན་ཏན་དགུ་བརྗོད་པ་དང་། ཅི་ཕྱིར་
བླངས་པ་དགོས་དོན་བདུན་སྨོས་པའོ། །དང་པོ་ནི། དེ་ལྟར་དགོངས་གསོལ་
སྔོན་དུ་སོང་ནས་ལས་ཅི་ཞིག་སྒྲུབ་པའི་ཚུལ་ནི། དཔེ་ཇི་ལྟར་ན་སྔོན་འདས་
པའི་དུས་ཅན་གྱི་ཚེ་ན། ལེན་པ་པོའི་ཁྱད་པར་ཡུལ་ཆོས་ཉིད་དེ་བཞིན་
ཉིད་དག་པ་གཉིས་ལྡན་གྱི་ངང་དུ་གཤེགས་པའམ་དེ་ཇི་ལྟ་བ་བཞིན་དུ་
རྟོགས་པས་ན་དེ་བཞིན་གཤེགས་པ། ཡུལ་ཅན་གཉེན་པོའི་ཡེ་ཤེས་བརྙེས་
པས་ཉོན་མོངས་པའི་དཔུང་བཅོམ་པས་ན་དགྲ་བཅོམ་པ། བྲལ་བ་ཆོས་
སྐུའི་ཡོན་ཏན་སུམ་ཅུ་རྩ་གཉིས་དང་སྨིན་པ་གཟུགས་སྐུའི་ཡོན་ཏན་སུམ་
ཅུ་རྩ་གཉིས་ཏེ་བྲལ་སྨིན་གྱི་ཡོན་ཏན་མ་ལུས་པ་ཐམས་ཅད་མཐར་ཐུག་
པར་ཟླ་བ་གང་བ་ལྟར་ཡོངས་སུ་རྫོགས་པས་ན་ཡང་དག་པར་རྫོགས་
པའི་ཉོན་མོངས་པ་གཉིད་འཐུག་པོ་ལྟ་བུ་ལས་སངས་ཤིང་ཇི་ལྟ་ཇི་སྙེད་
ཀྱི་ཤེས་བྱ་ལ་བློ་གྲོས་པདྨའི་འདབ་མ་ལྟར་རྒྱས་པས་ན་སངས་རྒྱས་ཏེ།
དེ་ལྟ་བུའི་སྟོན་པ་བླ་ན་མེད་པ་གང་ཞིག དེ་ལ་ལྡན་པའི་ཡོན་ཏན་གྱི་ཁྱད་
པར་མཐའ་ཡས་པ་ལས། འདིར་ཉེ་བར་མཚོན་པ་ཙམ་གྱི་དོན་རྣམ་པ་
 

 དགུར་སྨོས་ཏེ། དེའང་དཔེ་ཇི་ལྟར་ན་འཁོར་ལོས་བསྒྱུར་བའི་རྒྱལ་པོའི་
རྟ་མཆོག་རིན་པོ་ཆེ་ཅང་ཤེས་པ་དེ་ཉིད་ཡུལ་གཞན་དུ་ཆས་པའི་ཚེ་ན། མི་
མཐུན་པའི་ཕྱོགས་ཀུན་ལས་ཡོངས་སུ་སྲུང་ཞིང་། མཐུན་ཕྱོགས་སུ་ལེགས་
པར་རྒྱུ་ཤེས་པ་དང་། ས་ཆེན་པོའི་དཀྱིལ་འཁོར་ཡུད་ཀྱིས་བསྐོར་བ་ལ་མྱུར་
མགྱོགས་ཀྱི་རྩལ་དང་ལྡན་པ་ལྟར་རྫོགས་པའི་སངས་རྒྱས་དེ་ཉིད་ནི།
འགྲོ་བ་རྣམས་མི་མཐུན་པའི་ཕྱོགས་ཉོན་མོངས་པའི་འཚེ་བ་ལས་ཡོངས་
སུ་སྲུང་ཞིང་། མཐུན་ཕྱོགས་ཞི་བ་ཐར་པའི་གོ་འཕང་དུ་སྐྱེལ་བ་ལ་ཕྲིན་ལས་
ཀྱི་འཇུག་པ་དུས་ལས་མི་ཡོལ་བར་མྱུར་བའི་རྫུ་འཕྲུལ་དང་ལྡན་པས་ན།
རྟ་ཅང་ཤེས་ལྟ་བུ་སྟེ་ཉོན་མོངས་པས་ཚུར་ལ་རྒོལ་བའི་དཔུང་ལས་གདུལ་
བྱ་རྣམས་སྐྱོབ་པའི་ཐབས་ལ་མཁས་པ་དང༌། ཡང་དེ་བཞིན་དུ་འཁོར་ལོས་
བསྒྱུར་བའི་རྒྱལ་པོའི་གླང་པོ་རིན་པོ་ཆེ་དེ་ཉིད། གཉུག་མར་ནི་ཤིན་ཏུ་ཞི་
ཞིང་དུལ་ལ། ཕས་རྒོལ་གྱི་དམག་དཔུང་སོགས་ནི་ཟིལ་གྱིས་གནོན་ཅིང་
འཇོམས་པར་བྱེད་པའི་མཐུ་དང་ལྡན་པ་ལྟར། སངས་རྒྱས་ཉིད་ནི་རྣམ་པ་
ཐམས་ཅད་དུ་རྒྱུད་ཞི་ཞིང་དུལ་ལ། གདུལ་བྱའི་རྒྱུད་ཀྱི་ཉོན་མོངས་པའི་
དགྲ་བོ་རྣམས་ནི་ཕར་ལ་གཞོམ་པར་བྱེད་པ་ལ་ནུས་པའི་མཐུ་དང་ལྡན་
པས་ན་གླང་པོ་ཆེན་པོའམ། ཡང་ན་དེ་གཉིས་ཀྱི་དོན་གཞན་ཡང་། རྟ་ཅང་
ཤེས་ལྟ་བུ་ནི། ཇོ་བོ་ཐུགས་རྗེ་ཆེན་པོའི་རྣམ་འཕྲུལ་རྟའི་རྒྱལ་པོ་ཅང་ཤེས་
བ་ལ་ཧ་ལྟ་བུ་ཞེས་པ་སྟེ། དེའང་རྒྱ་གར་གྱི་ཡུལ་ནས་ཚོང་པ་རྣམས་རྒྱ་མཚོ་
ལ་གྲུར་ཞུགས་ཏེ་རྒྱ་མཚོའི་གླིང་གི་གྲོང་ཁྱེར་རྣམས་སུ་ཚོང་ལ་འགྲོ་བའི་
ཚེ། མི་མཐུན་པའི་རླུང་གིས་བདས་ཏེ། སྲིན་མོའི་གླིང་དུ་ཁྱེར་བ་ན་སྲིན་
 

 མོ་རྣམས་མཛེས་ཤིང་ཡིད་དུ་འོང་བའི་རྣམ་པར་རྫུས་ནས། ཚོང་པ་དེ་དག་
གི་ཡིད་བསླུས་ཏེ། རང་རང་གི་ཁྱོ་ག་ཉིད་དུ་བཀོལ་བ། ཚོང་པ་རྣམས་ཀྱིས་
སྲིན་མོ་ཡིན་པར་མ་ཤེས་ཏེ་རང་གི་ཆུང་མ་ཉིད་དུ་བཟུང་ནས་ཕན་ཚུན་ཁྱོ་
ཤུག་གྱི་རྣམ་པར་ཆགས་ཤིང་སྡོད་པ་ལས། སྲིན་མོ་རྣམས་ཕན་ཚུན་རྒྱུ་བའི་
ཚེ་ན། ཕྱི་རོལ་དུ་ཡེངས་པ་ལས། གནས་དེའི་ཁོར་ཡུག་ཏུ་ལྕགས་ཀྱི་ར་
ཁང་ལྟ་བུ་འགའ་ཞིག་ཡོད་པའི་ནང་ནས་སྨྲེ་སྔགས་སྣ་ཚོགས་སྒྲོགས་པ་
ཐོས་ནས་དེར་འགྲོ་ཞིང་བལྟ་བ་ན། མི་མང་པོ་བཙོན་དུ་བཙུད་ནས་ཡོད་
པ་རྣམས་ཀྱིས་རིག་སྟེ། ཀྱེ་མ་ཁྱེད་རྣམས་སྙིང་རེ་རྗེ། ངེད་རྣམས་ཀྱང་དང་
པོ་ཁྱེད་ཅོག་བཞིན་དུ་གནས་འདིར་འཁྱར་ཞིང་སྲིན་མོ་འདི་རྣམས་ཀྱིས་ཁྱོ་
ག་ཉིད་དུ་བཀོད་བ་ལས། ཕྱིས་ལོ་རྒན་པར་གྱུར་པ་ན། འདི་ཉིད་དུ་བཙུད་
པས་ད་ནི་ཐར་ཁུང་མི་འདུག་ཅིང་། ལྕགས་ཀྱི་ར་བ་འདི་ཡང་རིམ་གྱིས་
འཐུག་པར་གྱུར་པས་འབིགས་པར་ནི་མ་ནུས་ལ། མཐར་ནི་བཟའ་བ་ལ་
སོགས་པའི་སྡུག་བསྔལ་ཚབས་ཆེན་ཉམས་སུ་མྱོང་བར་འགྱུར་དགོས་ལ།
འདི་ནི་སྲིན་མོའི་གླིང་ཉིད་ཡིན་པར་འདུག་པས། ད་ཁྱེད་རྣམས་ཀྱང་འདི་
ལྟར་བགྱི་བར་ངེས་པས་དེས་ན་ཟླ་བ་དྲུག་པའི་ཚེས་པ་བཅོ་ལྔ་ལ་གླིང་
འདིའི་ཆུ་ཁ་བྱེ་མའི་ནང་དུ། རྟ་སྔོན་པོ་ཤིན་ཏུ་ཡིད་འཕྲོག་པ་ཞིག་ཡོང་
ནས་ས་ལ་འགྲེ་ལྡོག་དང་འཚེར་སློང་བྱེད་ཀྱིན་སྡོད་པ་ལས། དེ་དུས་རྟ་དེས་
ཇི་ལྟར་བསྒོ་བ་བཞིན་དུ་གྱིས་ལ་རྩེ་གཅིག་ཏུ་གསོལ་བ་བཏབ་ནས་ཞོན་
ན་ཐར་བར་འགྱུར་བས་དེ་ལྟར་ཡིད་ལ་གྱིས་ཤིག་ཅེས་བསྒོས་པ་ན། ཤིན་
ཏུ་འཇིགས་ཀྱང་བྱ་ཐབས་བྲལ་ཏེ་སྡོད་པ་ལས། ཕྱིས་ཇི་སྐད་བསྒོས་པ་
 

 བཞིན་དུ་གྱུར་པ་ན། རྟ་དེ་མཐོང་མ་ཐག་ཏུ་དེར་ཕྱིན་པར་བྱས་པས། རྟ་དེ་
ཉིད་ས་ལ་ཉལ་ནས། ད་ནི་གནས་འདིར་ཞེན་ཆགས་མ་བྱེད་ལ། ངའི་
འཕོངས་སུ་ཟུང་ཞིག་ཅེས་བསྒོས་ནས་བྱ་འཕུར་བ་ལྟར། རྔ་མ་དང་རྡོག་མ་
དང་སྤུ་ཉག་མ་གཅིག་ཟིན་པ་ཡན་གྱི་མི་མང་པོ་དྲངས་ནས་ནམ་མཁའ་ལ་
འགྲོ་བ་ལས། དེ་སྲིན་མོ་རྣམས་ཀྱིས་མཐོང་ནས། འོ་དོད་ཆེན་པོས་ཁྱེད་
ཀྱི་བུ་དང་བུ་མོ་འདི་དག་ཀྱང་བོར་ནས། ད་ངེད་ཅག་རྣམས་ལ་ཞེ་མི་ཆགས་
སམ། དེ་ལྟར་བགྱི་བ་ཅི་ཞིག་ཡིན་ཞེས་པ་ལ་སོགས་བསླུ་བའི་ཚིག་གིས་
འབོད་པ་ན། འགའ་ཞིག་ཡིད་ཆགས་ནས་སར་ལྷུང་བ་དེ་མ་ཐག་སྲིན་མོ་
རྣམས་ཀྱིས་ཟ་བར་བྱེད་པ་མ་གཏོགས་པ་གཞན་རྣམས་ནི། རང་གནས་
ཀྱི་གླིང་དུ་བདེ་བར་སྐྱེལ་བར་བྱེད་པ་དེ་ནི་འཕགས་མཆོག་སྤྱན་རས་
གཟིགས་ཀྱི་སྤྲུལ་པ་རྟའི་རྒྱལ་པོ་ཅང་ཤེས་བ་ལ་ཧ་ཞེས་བྱ་བ་དེ་ཉིད་ཡིན་
པར་མདོ་ལས་གསུངས་པ་དཔེ་དེ་བཞིན་དུ་རྫོགས་པའི་སངས་རྒྱས་ཉིད་
ཀྱིས་ཀྱང་ཁམས་གསུམ་འཁོར་བ་སྲིན་མོའི་གླིང་ལྟ་བུ་ལས་འགྲོ་བ་རྣམས་
བསྒྲལ་ཏེ་ཐར་པའི་གྲོང་ཁྱེར་དུ་སྐྱེལ་བར་བྱེད་པས་ན། རྟ་ཅང་ཤེས་ལྟ་བུ་
དེ་བཞིན་དུ་རྫོགས་པའི་སངས་རྒྱས་ནི་སྐུ་གསུང་ཐུགས་ཀྱི་ཉེས་སྤྱོད་མི་
མངའ་བས་ན་གླང་པོ་ཆེན་པོ་སྟེ། དེའང་མདོ་ལས་འཆར་བྱེད་དེ་བཞིན་
གཤེགས་པ་ནི་སྐུ་དང་གསུང་དང་ཐུགས་ཀྱི་ལས་ངན་པ་མི་མཛད་པས་ན་
གླང་པོ་ཆེན་པོའོ། །ཞེས་གསུངས་པའི་ཕྱིར་རོ། །རང་དོན་དུ་ཉོན་མོངས་པ་
བག་ཆགས་དང་བཅས་པ་བཅོམ་པའི་སྤངས་པ་ཕུན་སུམ་ཚོགས་པས་ན།
བྱ་བ་བྱས་ཤིང་། གཞན་དོན་དུ་ལྷུན་གྱིས་གྲུབ་ཅིང་རྒྱུན་མི་ཆད་པའི་ཕྲིན་
 

 
ལས་ཕུན་སུམ་ཚོགས་པས་ན། བྱེད་པ་བྱེད་པ། ཟག་བཅས་འབྲས་གྱུར་
གྱི་ཕུང་པོ་སྡུག་བསྔལ་བདེན་པས་བསྡུས་པ་ཡོངས་སུ་དོར་བས་ན། ཁུར་
བོར་བ། སྲིད་པ་འཁོར་བ་དང་ཞི་བ་མྱ་ངན་ལས་འདས་པའི་མཐའ་གཉིས་
ལ་མི་གནས་པའི་རྟོགས་པ་ཕུན་སུམ་ཚོགས་པའི་ཆོས་སྐུ་མངོན་དུ་གྱུར་
པས་ན་རང་གི་དོན་རྗེས་སུ་ཐོབ་པ། སྲིད་པ་ཕྱི་མ་རྣམས་སུ་སྦྱོར་བའམ་
འཕེན་པར་བྱེད་པོའི་ཟག་བཅས་རྒྱུར་གྱུར་གྱི་ཕུང་པོ་ལས་དང་ཉོན་མོངས་
པ་རྒྱུ་ཀུན་འབྱུང་བདེན་པས་བསྡུས་པ་ཡོངས་སུ་སྤངས་པས་ན། སྲིད་པར་
ཀུན་ཏུ་སྦྱོར་བ་ཡོངས་སུ་ཟད་པ། རྟོགས་པའི་ཆོས་ལམ་བསླབ་པ་གསུམ་
པོ་བརྗོད་བྱར་ཆུད་པའི་ལུང་གི་ཆོས་རྗོད་བྱེད་སྡེ་སྣོད་གསུམ་པོ་ནི་ཐོག་
མཐའ་བར་གསུམ་དུ་དགེ་བའི་གསུང་རྨད་དུ་བྱུང་བ་ཡིན་པས་ན། ཡང་
དག་པའི་བཀའ། འདོད་ཆགས་སོགས་ཉོན་མོངས་པའི་སྒྲིབ་པ་ལས་
གཾཏན་དུ་གྲོལ་བའི་ཐུགས་རྩེ་གཅིག་ཏུ་མཉམ་པར་བཞག་པའི་ཏིང་ངེ་
འཛིན་མཐའ་ཡས་པ་དང་ལྡན་པས་ན། ལེགས་པར་རྣམ་པར་གྲོལ་བའི་
ཐུགས། འཁོར་གསུམ་དུ་རྣམ་པར་རྟོག་པའི་ཤེས་བྱའི་སྒྲིབ་པ་མ་ལུས་པ་
ཐོམས་ཅད་ལས། དཔེར་ན་སྐྱེས་བུ་འབྲུམ་ནད་ལས་ཐར་བ་བཞིན་དུ་
ལེགས་པར་རྣམ་པར་གྲོལ་བའི་རྣམ་པ་ཐམས་ཅད་མཁྱེན་པའི་ཡེ་ཤེས་
དང་ལྡན་པས་ན། ལེགས་པར་རྣམ་པར་གྲོལ་བའི་ཤེས་རབ་ཅན་ཏེ། དེ་
ལྟ་བུའི་ཡོན་ཏན་དང་ལྡན་པའི་རྒྱལ་བ་དེ་དག་རྣམས་ཀྱིས་ཞེས་པ་ནི་ལེན་
པ་པོ་དེ་ཉིད་ཆེ་བའི་ཡོན་ཏན་གྱི་ཁྱད་པར་བརྗོད་པའི་སྒོ་ནས་སྨོས་པའོ། །
གཉིས་པ་ཅི་ཕྱིར་བླངས་པ་དགོས་པའི་དོན་བདུན་སྨོས་པ་ནི། སྔོན་གྱི་
 

 རྒྱལ་བ་དེ་དག་གིས་དགོས་པ་ཅི་ཞིག་གི་ཆེད་དུ་གསོ་སྦྱོང་གི་སྡོམ་པ་
བླངས་ཤེ་ན། དེའང་ཆེད་དུ་བྱ་བའི་དོན་རྣམ་པ་བདུན་གྱིས་མཚོན་ཏེ། ཡུལ་
ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཀྱི། དགོས་པ་
མངོན་པར་མཐོ་བ་ལྷ་མིའི་ཡོན་ཏན་ཐོབ་པའི་སྒོ་ནས་གནས་སྐབས་བདེ་
བར་བྱ་བའི་དོན་གྱི་ཕྱིར་དང༌། ངེས་པར་ལེགས་པ་བྱང་ཆུབ་གསུམ་གྱི་ཡོན་
ཏན་ཐོབ་པའི་སྒོ་ནས་མཾཐར་ཐུག་ཕན་པར་བྱ་བའི་དོན་གྱི་ཕྱིར་དང༌།
ཞེས་སྤྱིར་བསྟན་པའི་དགོས་པ་གཉིས་དང༌། དེ་ནས་བྱེ་བྲག་ཏུ་སྨོས་པ་
དགོས་པའི་དོན་ལྔ་ནི་རིམ་པ་བཞིན་དུ་དེ་ལ་མི་མཐུན་པའི་ཕྱོགས་སུ་གྱུར་
པ་གང་ཞིག མཐར་ཐུག་ཐར་པ་ལ་བར་དུ་གཅོད་པའི་སྒྲིབ་པ་ཀུན་ལས་
རྣམ་པར་གྲོལ་བར་བྱ་བའི་དོན་གྱི་ཕྱིར་དང་། གནས་སྐབས་མཐོ་རིས་དང་
ཐར་པ་སྒྲུབཻ་པ་དང་ནི། མཐོ་རིས་ཀྱི་བདེ་བ་འགའ་ཞིག་ལ་བར་དུ་གཅོད་
པར་བྱེད་པ་ཡང་། ནང་གི་འབྱུང་བ་ཆ་མ་སྙོམས་པ་ལས་བྱུང་བ་རླུང་ལ་
སོགས་པའི་ནད་ཀྱི་ཡ་ང་བ་མེད་པར་བྱ་བའི་དོན་གྱི་ཕྱིར་དང་། དེ་བཞིན་
དུ་ཕྱི་ཡི་འཚོ་བའི་ཡོ་བྱད་བསྐྱངས་ཤིང་ལོངས་སྤྱོད་ཀྱིས་ཕོངས་པ་ལས་
བྱུང་བའི་མུ་གེའི་ཡ་ང་བ་མེད་པར་བྱ་བའི་དོན་གྱི་ཕྱིར་དང༌། ཞེས་ནད་
མུག་མཚོན་གྱི་བསྐལ་པ་རྣམས་སྲིད་པའི་བདེ་འབྱོརཾ་ཉམཾས་པའི་རྒྱུ་ཡི་
གཙོ་བོ་ཡིན་པས། འདིར་དོན་གཉིས་སྨྱོས་པས་མཚོན་ནས་གཞན་ཡང་
སྣོད་བཅུད་ཀྱི་དཔལ་འབྱོར་ཉམས་པའི་རྒྱུ་འགྲོ་བ་རྣམས་ཀྱི་བསམ་སྦྱོར་
ལོག་པ་དང༌། ས་གཡོ་དང་དམག་འཁྲུག་དང་ཆར་མི་སྙོམས་པ་སོགས་
དང་མི་དང་མི་མིན་སོགས་ཀྱི་འཇིགས་པ་རྣམས་ཏེ་མདོར་ན་སྲིད་ཞིའི་
 

 རྒུད་པ་ཐམས་ཅད་ཞི་བར་བྱ་བའི་དོན་དུ་ཞེས་པའང་ཤུགས་ཀྱིས་གོ་བར་
བྱའོ། །དེ་བཞིན་དུ་མཐུན་པའི་ཕྱོགས་སུ་གྱུར་པ་གང་ཞིག་གནས་སྐབས་
རྒྱུར་གྱུར་པའི་མཆོག་ཐར་པ་དང་མཐུན་པའི་ལམ་དྲན་པ་ཉེ་བར་བཞག་
པ་བཞི་སོགས་བྱང་ཆུབ་ཀྱི་ཕྱོགས་དང་མཐུན་པ་ཉིད་ཀྱི་ཆོས་སུམ་ཅུ་རྩ་
བདུན་པོ་རྣམས་ཡོངས་སུ་རྫོགས་པར་བྱ་བའི་དོན་གྱི་ཕྱིར་དང་། མཐར་
ཐུག་འབྲསཾ་བུར་གྱུར་པའི་མཆོག་ཐར་པའི་ངོ་བོ་བླ་ན་མེད་པ་ཡང་དག་
པར་རྫོགས་པའི་བྱང་ཆུབ་རྟོགས་པ་ནི་སངས་རྒྱས་ཡིནཾ་ཏེ་དེ་ཐོབ་པར་བྱ་
བའི་དོན་གྱི་ཕྱིར་ཏེ། དེ་ལྟར་དགོས་པའི་དོན་བདུན་པོ་དེ་དག་གི་ཆེད་དུ་
སྔོན་བསླབ་པ་དང་པོ་ལམ་དུ་ཞུགས་པའི་གནས་སྐབས་ནས་བཟུང་སྟེ།
ཕྱིས་མངོན་པར་རྫོགས་པར་སངས་རྒྱས་ཐོབ་པའི་བར་དུ། བསྙེན་གནས་
ཡན་ལག་བརྒྱད་པའི་གསོ་སྦྱོང་གི་སྡོམ་པ་འདི་ཡང་དག་པ་ངེས་པར་
བླངས་ཤིང་དེ་དག་གི་བསླབ་བྱ་ཇི་ལྟར་བསྲུངས་པ་དེ་བཞིན་དུ་ཞེས་རྒྱལ་
བོས་ཇི་ལྟར་བླངས་པའི་དཔེ་སྨོས་ནས། གཉིས་པ་དེ་ལྟར་རྗེས་སུ་ལེན་
པར་དམ་བཅའ་བ་ནི། དགོས་པའི་ཁྱད་པར་གོང་དུ་སྨོས་པ་དེ་བཞིན་དུ།
ལེན་པ་པོའི་ཁྱད་པར་བདག་མིང་འདི་ཞེས་བགྱི་བས་ཀྱང་། དུས་ཀྱི་ཁྱད་
པར་དེང་ཉི་མ་མ་ཤར་བའི་དུས་འདི་ནཾས་བཟུང་སྟེ། ཇི་སྲིད་ཀྱི་ཚད་ནི་
སང་གི་ཉི་མ་མ་ཤར་གྱི་བར་དུ། བསླབི་པའི་ཁྱད་པར་ཡན་ལག་བརྒྱད་
པའི་གསོ་སྦྱོང་གི་སྡོམ་པ་ངེས་པར་བླང་ཞིང་བསྲུང་བར་བགྱིའོ་ཞེས་དམ་
བཅའ་དང་བཅསཾ་པོའི་སྡོམ་པ་དངོས་སུ་ལེན་པའོ། །དེ་ལྟར་བསྙེན་གནས་ཡན་ལག་
བརྒྱད་པའི་གཞུང་ཚིག་དུམ་བུ་བདུན་པ་འདི་ཉིད་ལ་ཚིག་འགྲེལ་ཉུང་བསྡུས་འདི་ལྟར་ཉེ་བར་མཁོ་བས་བྲིས་
 

 ཤིག་ཅེས་རྟ་ནག་སྤྲུལ་པའི་སྐུ་མཆོག་གི་ཞལ་སྔ་ནས་བཀའ་སྩལ་གནང་བ་མ་ལྡོག་ཙམ་དུ་ཟུར་མང་བ་༧པདྨ་
བི་ཛས་བྲིས་པ་དགེ་ལེགས་སུ་གྱུར་ཅིག །
༄༅། །བསྙེན་གནས་ཡན་ལག་བརྒྱད་པ།
ཨོཾ་སྭ་སྟི། སྲས་བཅས་རྒྱལ་བའི་རྒྱུ་སྐར་མཐའ་ཡས་ཀྱང་། །འཁོར་བ་དོང་
སྤྲུགས་ཁྱད་པར་གངས་ཅན་མགོན། །ཐུགས་བསྐྱེད་ཟླ་བ་བདུད་རྩིའི་ལང་
ཚོ་ཅན། །ཁྱོད་ལ་དད་བརྒྱའི་འདབ་སྟོང་ཀུན་ཏུ་གཡོ། །སྐབས་འདིར་རྒྱུ་
མཚན་ཉིད་ཐེག་པའི་སྡོམ་ལྡན་ཁྱིམ་པ་དང་རབ་བྱུང་རྣམས་ཀྱིས་བསྲུང་
ཡང་རུང་ལ། འབྲས་བུ་ཡང་གསང་སྔགས་ཀྱི་ཐེག་པ་རྒྱུད་སྡེ་བཞི་ལས་བྱ་
རྒྱུད་པདྨ་རིགས་ཀྱི་དམ་ཚིག་གཙོ་བོར་གྱུར་པ། སྤྱོད་རྒྱུད་ཀྱི་ཉམས་ལེན་
དང་ཡང་འབྲེལ་བ་སྨྱུང་གནས་ཀྱི་དམ་ཚིག་འདི་ནི་འདི་ཡི་དབང་དང་རྗེས་
གནང་ཐོབ་པའི་ཁྱིམ་པ་ཡན་ཆད་ཀྱིས་བསྲུང་ཡང་རུང་བ་ཡིན་མོད།
འོན་ཀྱང་སྨྱུང་གནས་རྣམ་དག་ལན་གཅིག་བསྲུངས་པའི་ཕན་ཡོན་རྩ་བའི་
ཕམ་པ་བཞི་དང་མཚམས་མེད་ལྔ་སོགས་ཀྱང་བྱང་བར་འགྱུར་ཞིང་། མི་
དེ་ངན་སོང་དུ་མི་གཏོང་བར་འཕགས་པས་དབུ་སྙུང་བཞེས་པ་དང༌། དཀར་
པོ་ཆ་བརྒྱད་བསྲུངས་པས་བདེ་བ་ཅན་དུ་སྐྱེ་ཞིང་། གནས་སྐབས་སུ་ཡང་ཆར་
ཆུ་དུས་སུ་བབ། ལོ་ཕྱུགས་རྟག་ཏུ་ལེགས། ནད་མེད་ཚེ་བསོད་རྒྱས་པ་
སོགས་ཕན་ཡོན་མཐའ་ཡས་པར་གསུངས་པ་རྣམས་ནི། ཆོ་ག་རྣམ་པར་
དག་ན་འབྱུང་ལ། མ་དག་ན་ཕན་ཡོན་ཚད་ལྡན་འབྱུང་དཀའ་བས་ཆོ་ག་
 

 རྣམ་པར་དག་པའི་ཕྱིར་དུ་ཟིན་བྲིས་འདི་ལྟར་རྣལ་འབྱོར་དུ་བྱ་བ་གལ་
ཆེའོ། ། ༈ དེའང་སྔོན་རབས་རྣམས་ཀྱི་ཕྱག་བཞེས་ལ་དེ་ཉིད་བཅུ་དྲུག་ཏུ་
གསུངས་པའི་དང་པོ་བཅའ་བཤམས་ཀྱི་དེ་ཉིད་ཀོང་སྤྲུལ་རིན་པོ་ཆེའི་
ཆོག་གཞུང་ལྟར་ལ། བསྡུ་ན། མདུན་དུ་མཆོད་སྟེགས་ཁེབས་ལྡན་གྱི་ཁར་
མདུན་བསྐྱེད་ཀྱི་རྟེན་མཎྜལ་གྱི་སྟེང་དུ་འབྲུའི་ཚོམ་བུ་པདྨ་འདབ་བརྒྱད་ལྟེ་
བ་བཅས་པའི་ཚུལ་དུ་ཕྱོགས་བཞིར་ལྷ་ཚོམ་མཚམས་བཞིར་མཛེས་ཚོམ་
བཀོད། དེའི་གཡས་སུ་བུམ་པ་བུམ་རྫས་སྤྱི་བྱེར་གང་རུང་ལྡན་པའམ་དྲི་
བཟང་གི་ཆུ་གཙང་ལྡན་པ་སུམ་གཉིས་བཀང་སྟེ་མགུལ་ཆིངས་དཀར་པོ་
ཅན། ནས་ཀྱི་པདྨ་འདབ་བརྒྱད་བཀོད་པའི་སྟེང་དུ་བཞག་ལ་གཟུངས་རིང་
གིས་བགེགས་བསྐྲད། གཡོན་དང་མདུན་ཕྱོགས་གང་བདེར། དབུས་སུ་
བླ་མ་དང་སྤྱན་རས་གཟིགས་ཀྱི་གཏོར་འབུལ་དཀར་གཏོར་ཆེ་ཟླུམ་པད་
འདབ་བཞི་ལྡན་ལྔ་རྒྱན་ཉི་ཟླ་ནོར་བུ་ཅན། གཡས་སུ་རྒྱལ་བ་སྲས་བཅས་
དང་གཡོན་དུ་ཆོས་སྐྱོང་སྤྱིའི་གཏོར་འབུལ་ཞལ་ཟས་རྒྱན་མཛེས་ལྡན་པ་
གཉིས་ཟན་ཆད་ཀྱིས་ཁ་གསོ་རྒྱུ་བཅས་ཕུག་གཏོར་གྱི་ཚུལ་དུ་བཞག མདུན་
དུ་ཚོགས་ཞིང་དང་མདུན་བསྐྱེད་ཀྱི་མཆོད་མགོ་དཀྱིལ་འཁོར་གྱི་གཡས་
ནས་རྩོམ། བདག་བསྐྱེད་ཀྱི་མཆོད་མགོ་གཡོན་ནས་རྩོམ། ཆོ་ག་ཚར་གསུམ་
ལ་ཞལ་ཟས་དྲུག་རྗེས་ཆོག་ལ་གཉིས་བཅས་རྒྱས་ན་ཞལ་ཟས་བརྒྱད་
བསྡུ་ན་བཞི་དགོས། སྤྱན་འདྲེན་ཚིག་ནམ་བྱུང་ལ་མཆོད་ཡོན་དུ་ཆུ་སྦྲེངས།
གཞན་ཡང་ཞལ་ཟས་མཐོ་རེ་ཙམ་དང་མར་མེ་འོ་ཆབ་སོགས་བརྒྱ་མཆོད་
བཅུ་མཆོད་ཉེར་ལྔ་མཆོད་ཚར་སོགས་འབྱོར་སྤྱོད་དང་བསྟུན་དགོས་ཀྱང་
 

 དེང་སང་དུས་ངན་དབུལ་ཕོངས་ཀྱིས་དུས་སུ་ཚོགས་བསགས་རྒྱུ་འདི་ནི་
ཆོ་གའི་གནད་གལ་ཆེན་དུ་སྣང་ངོ༌། །དེ་ནས་ཚར་རྗེས་མ་ལྟ་བུ་ལ་ཀླུ་དང་
གཞི་བདག་གཏོར་འབུལ་དང་རང་ལུགས་ཆོས་སྐྱོང་གཏོར་འབུལ་དང་
ཁྲུས་ཆབ་མཎྜལ་སོགས་སྟ་གོན་ལེགས་པར་འདུ་བྱའོ། །གཉིས་པ་ཁྲུས་ཀྱི་
དེ་ཉིད་ནི། དཀར་ཕྱོགས་ཆ་བརྒྱད་ཡིན་ན་ས་ག་ཟླ་བའི་ཚེས་བརྒྱད་ཀྱི་ཐོ་
རངས་ལྟ་བུ་ལ་པདྨ་སཏཱའི་ཡིག་བརྒྱས་བྱིན་གྱིས་བརླབས་པའི་ཁྲུས་ཆབ་
བམ་ཆུ་གཙང་མ་མདུན་མཁར་ཁྲུས་ལྷ་རྡོར་སེམས་སོགས་ཀྱི་བྱིན་རླབས་
ལས་བྱུང་བའི་བདུད་རྩིར་མོས་ལ་པདྨ་སཏྭ་བརྗོད་བཞིན་པར་སློབ་དཔོན་
གྱིས་རང་གཞན་ལ་ཡན་ལག་ལྔ་ཁྲུས་ཀྱིས་ལུས་ཕྱི་ནང་གི་སྡིག་སྒྲིབ་ཉེས་
ལྟུང་ཐམས་ཅད་བཀྲུས་ནས་སྒོ་གསུམ་དག་པ་དངོས་གྲུབ་ཀྱི་སྣོད་དུ་རུང་
བར་བསམས་ཏེ་གོས་གཙང་མ་གྱོན་ནས་ལག་རིས་མཐོང་ཙམ་དུས་ནང་
དུ་འཚོགས། ༈ སྐྱེ་བོ་ཕལ་པ་རྣམས་ལ། རྫོགས་པའི་སངས་རྒྱས་ཐབས་
མཁས་པས་སྒྲུབ་སླ་ཞིང་ཡར་མཆོད་མར་སྦྱིན་བརྒྱ་སྟོང་བྱས་པ་ལས་ཀྱང་
ཕན་ཡོན་ཆེ་བ་ནི་བསྙེན་གནས་ཀྱི་སྡོམ་པ་ཡིན་པར་གསུངས་སོ། །སྡོམ་
པ་དེ་ཉོན་མོངས་ཇི་ལྟར་ཆེ་ཡང་ཉིན་ཞག་གཅིག་ལ་སྲུང་ཐུབ་བོ། །དེ་ལ་
ནངས་སྔ་མོ། སཱཙྪ་སོགས་རྟེན་གྱི་མདུན་ནས། དང་པོ་ཕྱག་གསུམ་འཚལ།
དེ་ནས་ཐལ་མོ་སྦྱར་ཏེ། ཚིག་དོན་དྲན་བཞིན་དུ། དཀོན་མཆོག་གསུམ་
ལ་སྐྱབས་མཆི་བདག་ལ་དགོངས། །བདག་གིས་དེང་ནས་སང་གི་ཉི་ཤར་
བར། །བསྙེན་གནས་ཡན་ལག་བརྒྱད་པ་བསྲུང་བར་བགྱི། །དགེ་བས་རང་
གཞན་སངས་རྒྱས་འགྲུབ་པར་ཤོག །ཅེས་བརྗོད་བཞིན་དུ་ལན་གསུམ་
 

པདྨ་རྣམ་རྒྱལ་གྱིས་མཛད།
བསམ་མོ།།བསྲུང་བྱའི་སྡོམ་པ་ཡན་ལག་བརྒྱད་ནི། གསོད་རྐུ་མི་ཚངས་
རྫུན་བཞི་ཆང་དང་ལྔ། །གུང་ཚིགས་རྩེད་མོ་མལ་སྟན་ཆེ་མཐོ་བརྒྱད། །
ཅེས་པ་འདི་བརྒྱད་པོ་ཤེས་པར་བྱས་ལ་བསྲུང༌། སྔ་དྲོ་ཤ་སོགས་བཟའ་
བཏུང་རུང་བས་བྱ། ཉིན་གུང་གུང་ཚིགས་ཀྱང་དཀར་དམར་གྱི་ཟས་སུ་
ཡིན་ཀྱང་རུང་བས། སྨྱུང་གནས་དང་མི་འདྲའོ། །གསོན་དགོངས་བཟུང་
ནའང་། སྡོམ་པ་བླང་རྗེས་སྤྱན་རས་གཟིགས་ཀྱི་བདག་བསྐྱེད་བསྒོམ་ལ་
མ་ཎི་ཁོ་ན་འདོན། དགོང་མོ་བསྔོ་སྨོན་དང་བདེ་བ་ཅན་དུ་སྐྱེ་བའི་སྨོན་
ལམ་བཏབ། སངས་རྒྱས་འོད་དཔག་མེད་ལ་ཕྱག་འཚལ་ལོ། །མགོན་པོ་
ཚེ་དཔག་མེད་ལ་ཕྱག་འཚལ་ལོ། །བདེ་བ་ཅན་དུ་སྐྱེ་བར་བྱིན་གྱིས་རློབས། །
ཞེས་ཡང་ཡང་བརྗོད་འདུག་དགོས། ཉི་ནུབ་གསུར་བསྔོ་རེ་ཡང་བྱའོ། །དེ་ལྟར་ཞག་ཞེ་དགུ་ལ་བྱེད། མཆོད་
པ་ཅི་འབྱོར་འཛོམས་ན་བཤམས། མཎྜལ་རེ་བཤམ་ནའང་ལེགས། ཉམ་ཆུང་ཕལ་པ་རྣམས་རང་ལ་རང་
གིས་གསོན་དགོངས་བཟུང་ཕྱིར། ༧པདྨ་རྣམ་པར་རྒྱལ་བས་རྟོགས་ལྡན་ཀར་དགེའི་ངོར་བྲིས་པ་དགེ། །
 

 ༄༅། །སྤྱན་རས་གཟིགས་ཀྱི་པོ་བསྟོད་ཀྱི་འགྲེལ་པ་
དོན་དྲུག་མ་བཞུགས་སོ།།
༄༅། །ཐུགས་རྗེའི་ཞི་རླུང་ཀུན་ཏུ་རྒྱུ་བ་ཡིས། །སྙན་པའི་དྲི་བསུང་མཁའ་
དང་མཉམ་པ་ན། །མེད་སྣང་སྲིད་པའི་ནགས་ཀླུང་སྟུག་པོའི་རྒྱན། །འཇིག་
རྟེན་དབང་ཕྱུག་པདྨ་དཀར་པོས་སྐྱོངས། །དེ་ལ་འདིར་བདེ་ཆེན་ཞིང་ཁམས་
དོན་དུ་གཉེར་བ་དང་། ཐར་པ་དོན་གཉེར་གྱི་གང་ཟག་རྣམས་ཀྱིས་འདི་
ཕྱི་གཉིས་ཀྱི་ལམ་སྣ་འདྲེན་མཁན་ལྷག་པའི་ལྷ་ཞིག་མི་བསྟེན་ཐབས་མེད་
ལ། དེའང་རྒྱུད་སྡེའི་ལྷ་ཚོགས་དཔག་ཏུ་མེད་པ་ཞིག་བཞུགས་པའི་ནང་
ནས་མཆོག་དམན་ཐམས་ཅད་ལ་ཐུགས་རྗེ་དང་བྱིན་རླབས་ཁྱད་པར་དུ་
འཕགས་པ། ཐ་ན་བྱིས་པ་གསོལ་བ་འདེབས་ཤེས་ཡན་ལ་རྨི་ལམ་ཚུན་ཆད་
ཀྱི་འཇིགས་པ་སེལ་ཞིང་། སྐྱེས་པ་དང་བུད་མེད་བྱིས་པ་ལ་སོགས་པ་སྣ་
ཚོགས་པའི་གཟུགས་ཀྱི་ཞལ་གཟིགས་ལུང་བསྟན་སོགས་ཐུགས་རྗེ་དང་
བྱིན་རླབས་ཀྱི་ཚན་ཁ་ཤིན་ཏུ་མྱུར་བ་འགྲན་ཟླ་མེད་པ་ནི། སྤྱན་རས་གཟིགས་
དང་རྗེ་བཙུན་སྒྲོལ་མ་འདི་གཉིས་ཡིན་པར་གྲགས་སོ། །དེ་སྒྲུབ་པར་བྱེད་པ་
ལའང་བསྟོད་པའི་སྒོ་ནས་སྒྲུབ་པ་འདི་ནི་བསྐྱེད་རྫོགས་རྒྱ་ཆེན་མ་ཤེས་
ནའང༌། རང་གི་མོས་གུས་བརྟན་པོ་ཞིག་གིས་བསྟོད་ན་སྟབས་ཤིན་ཏུ་
བདེ་ཞིང་ལྷ་མཉེས་པའི་ཐབས་བླ་ན་མེད་པ་ནི་ཐུབ་པའི་རྒྱལ་མཆོག་བསྟོད་
པས་གྲུབ་པར་མཛད་པ་པོ་ཞེས་པ་ལྟར་ཡིན་ནོ། །བསྟོད་པ་ཁྱད་པར་དུ་
 

 འཕགས་པ་ནི། རྗེ་བཙུན་སྒྲོལ་མ་དཀར་ལྗང་གི་བསྟོད་པ་གཉིས་པོ་འདི་
དང༌། འཕགས་པ་སྤྱན་རས་གཟིགས་ཀྱི་པོ་བསྟོད་འདི་དག་བོད་གངས་
ཅན་གྱི་ལྗོངས་འདི་ན། བྱིས་པ་ཡན་ཆད་ལ་ཆེར་བསླབ་མི་དགོས་པར་ཁ་
འདོན་ཤེས་པ་འདི། བྱིན་རླབས་ཤིན་ཏུ་ཆེ་བའི་རྟགས་ཡིན་ཞིང་། ཁྱད་པར་
དུ་འཕགས་པ་སྤྱན་རས་གཟིགས་ནི་གངས་ཅན་བོད་ཀྱི་ལྷ་སྐལ་ཡིན་པས་
དེ་བསྟོད་པས་སྒྲུབ་ན། ཚེ་འདི་ལ་ཞེ་སྡང་གི་རྒྱུད་རྩུབ་པོ་སོགས་ཡོངས་སུ་
ཞི་ཞིང་བྱམས་སྙིང་རྗེ་བྱང་ཆུབ་ཀྱི་སེམས་རྒྱུད་ལ་སྐྱེ་བ་སོགས་ཅི་བསམ་
ཆོས་བཞིན་འགྲུབ་པའི་ཡོན་ཏན་དང༌། ཕྱི་མ་དག་པའི་ཞིང་ཁམས་གང་
འདོད་དུ་སྐྱེ་ཞིང་མཆོག་ཐུན་མོང་གི་དངོས་གྲུབ་ཐམས་ཅད་རིམ་པར་
འགྲུབ་པ་ཡིན་ནོ། །
༈ དེ་ལ་པོ་བསྟོད་འདི་མཛད་པ་པོའི་ཆེ་བ་དང༌། པོ་བསྟོད་ཀྱི་འགྲེལ་པ་
དངོས་གཉིས་ལས། དང་པོ་ནི། ཇོ་བོ་བཅུ་གཅིག་ཞལ་གྱི་པོ་བསྟོད་འདི་
མཛད་པ་པོ་ནི། དགེ་སློང་མ་དཔལ་མོ་སྟེ། དེ་ནི་རྒྱ་གར་ཨོ་རྒྱན་རྒྱལ་པོའི་
སྲས་མོ་ཤིན་ཏུ་མཛེས་མ་ཞིག་ཁྱིམ་གྱི་ཉེས་དམིགས་གཟིགས་ནས་རབ་ཏུ་
བྱུང་བའི་ཚུལ་ཁྲིམས་ཤིན་ཏུ་བཙུན་ཞིང་རིག་པའི་གནས་ལྔ་ལ་མཁས་ཀྱང་།
སྔོན་གྱི་ལས་ངན་སྨིན་པའི་མཛེ་ནད་གདུག་པ་ཅན་གྱིས་ཟིན། ལག་གཉིས་
ཆད་དེ་གྲོང་མཐའི་སྤྱིལ་པོ་ཞིག་དུ་བསྐྱལ་བས་ཤིན་ཏུ་ཐུགས་སྡུག་དྲག་
པོས་བཤུམས་བཞིན་དུ་བཞུགས་པའི་རྨི་ལམ་ན། ཆོས་རྒྱལ་ཨིནྡྲ་བྷཱུ་ཏིས་
འཕགས་པ་བསྒྲུབས་ན་མཆོག་འགྲུབ་པའི་ལུང་བསྟན་ལྟར། བླ་མ་དཔལ་
གྱི་སེངྒེའི་མན་ངག་ལ་བརྟེན་ནས་ཁ་སར་པ་ཎིའི་ནགས་སུ་བསྒྲུབས་པས་
 

 ཅུང་སྐྱོ་བ་ན། ཡང་འཕགས་པ་འཇམ་དཔལ་གྱི་རྨི་ལམ་ལུང་བསྟན་ལྟར།
རྡོ་རྗེ་གདན་གྱི་ཤར་ཕྱོགས་ལི་ཁ་ར་ཤིང་འཕེལ་གྱི་ནགས་སུ། འཕགས་པའི་
སྐུ་རང་བྱོན་གྱི་དྲུང་ན། བསྙེན་གནས་དང་སྨྱུང་གནས་སྤེལ་ཏེ་འཕགས་པ་
བསྒྲུབས་པས་ལོ་གཅིག་གི་མཚམས་ནས་སྐུ་ལུས་སྔར་བས་མཛེས་པར་
སོར་ཆུད། ཕྱོགས་སྐྱོང་འབྱུང་པོ་ཐམས་ཅད་བྲན་དུ་ཁོལ། ཏིང་ངེ་འཛིན་
གྱི་སྒོ་དུ་མ་འཁྲུངས། དེ་ནས་དགུང་ལོ་ཉེར་བདུན་ས་ག་ཟླ་བའི་ཚེས་གཅིག་
ལ་རྗེ་བཙུན་སྒྲོལ་མས་ཞལ་བསྟན། ས་དང་པོ་ཐོབ། དུས་གསུམ་སངས་རྒྱས་
ཀུན་གྱི་ཕྲིན་ལས་ཀྱི་བྱེད་པོར་ལུང་བསྟན། ཚེས་བརྒྱད་ལ་དོན་ཞགས་སོགས་
ཀྲི་ཡའི་ལྷ་ཕལ་ཆེར་ཞལ་གཟིགས། ས་བརྒྱད་པ་ཐོབ། སྤྱན་རས་གཟིགས་
ཀྱི་སྒོ་ནས་འགྲོ་བ་འདུལ་བར་ལུང་བསྟན། ཚེས་བཅོ་ལྔ་ལ་འཕགས་པ་
ཕྱག་སྟོང་སྤྱན་སྟོང་གི་སྐུ་ནང་རྒྱུད་སྡེ་བཞིའི་ལྷ་ཚོགས་དང་། བ་སྤུའི་ཁུང་
བུ་རེ་རེ་ལ་ཡང་སངས་རྒྱས་ཀྱི་ཞིང་ཁམས་དཔག་ཏུ་མེད་པ་བཀོད་པ་བཅས་
ཞལ་གཟིགས་པ་ན། པོ་བསྟོད་འདིས་ཤར་བྱུང་དུ་བསྟོད་ཅིང་ལོ་བཅུ་གཉིས་
སུ་དཀའ་བ་སྤྱད་པའི་ཡུས་ཆེ་གསོལ་བས། ང་དང་པོ་ནས་འདི་ན་ཡོད་
ཀྱང་ཁྱོད་ལས་ཀྱི་སྒྲིབ་པས་མ་མཐོང་བ་ཡིན་གསུངས་ནས་བྱིན་གྱིས་
བརླབས་ཤིང་ཆོས་བསྟན་པས། ས་བཅུའི་ཡོན་ཏན་ཡོངས་སུ་རྫོགས། སྐུ་
ལུས་གསེར་མདོག་ཏུ་གྱུར། དེ་ནས་སྔགས་སྤྱོད་ལ་ཞུགས་པས། མི་ཀུན་
གྱི་སྐུར་བ་བཏབ་པ་ན། དེ་ཟློག་པའི་ཆེད་དུ་ཁ་སར་པ་ཎིའི་དུས་སྟོན་གྱི་
ཁྲོམ་གསེབ་ཏུ། རང་གི་དབུ་གྲི་གུག་གིས་བཅད་དེ་མཁར་གསིལ་གྱི་རྩེར་
བསྐྱོན་ནས་ནམ་མཁའི་སྤྲིན་གསེབ་ཏུ་གར་སྟབས་མཛད། སླར་ས་ལ་

 བབས་ཤིང་སྔ་མ་ལྟར་སོར་ཆུད་པར་མཛད་པས། ཁྲོམ་འདུས་པ་ཐམས་
ཅད་དད་པ་ལ་བཀོད་ནས། སྤྱན་རས་གཟིགས་ཀྱི་རྟོགས་པ་གསུངས་པ་
ཙམ་གྱིས། ཁྲོམ་དེ་དག་དང་ཡུལ་དེའི་ཕོ་མོ་ཐམས་ཅད་ཀྱིས་མཆོག་གི་
དངོས་གྲུབ་ཐོབ་ནས་བྱ་ཁྱུ་ནམ་མཁའ་ལ་ལྡིང་བ་བཞིན་དུ་འཁོར་དང་
བཅས་པ་མཁའ་སྤྱོད་དུ་དྲངས་པས་ཡུལ་ཁམས་ལན་གཅིག་སྟོངས་པར་
གྲགས་སོ། །དེས་ན་ཕྱི་ལྟར་དགེ་སློང་དཔལ་མོ། ནང་ལྟར་རྗེ་བཙུན་སྒྲོལ་
མ། གསང་བ་ལྟར་ན་ཕག་མོ་དབུ་བཅད་མ་དངོས་ཡིན་པས་དགེ་སློང་མ་
འདི་ནི་ཡོན་ཏན་འཕགས་པ་དང་མཉམ་པ་སྟེ་འདི་ཨིནྡྲ་བྷུ་ཏིའི་ལྕམ་ལཀྵ་
ཀ་ར་ཡང་ཡིན་པར་བཞེད་པ་བཅས་པོ་བསྟོད་འདི་མཛད་པ་པོ་ནི་དེ་ལྟར་
ཡིན་ནོ། །
༈ གཉིས་པ་ནི། དེ་ལྟར་པོ་བསྟོད་འདིའང་སྨྱུང་གནས་སོགས་ཀྱི་སྐབས་
དང་དུས་རྒྱུན་འདོན་པའི་ཚེ་དོན་མ་ཤེས་བཞིན་དུ་ཚར་བརྒྱ་སྟོང་ཁྲི་འབུམ་
སོགས་བཏོན་པ་ལས་དོན་ཤེས་པས་ཚར་གཅིག་བཏོན་པ་ཕན་ཡོན་ཆེ་
བས་ན་འཕགས་པ་བཅུ་གཅིག་ཞལ་གྱི་པོ་བསྟོད་འདི་ཅུང་ཟད་འགྲེལ་བ་
ལ་དོན་རྣམ་པ་དྲུག་སྟེ། མཚན་དོན་སྔོན་དུ་འགྲོ་བ་དང༌། གཞུང་དོན་བརྟེན་
པ་ཡེ་ཤེས་ཀྱི་ཡོན་ཏན་ལ་བསྟོད་པ། རྟེན་སྐུའི་ཡོན་ཏན་ལ་བསྟོད་པ།
མཛད་པ་ཕྲིན་ལས་ཀྱི་ཡོན་ཏན་ལ་བསྟོད་པ། དེ་ལྟར་བསྟོད་པའི་ཕན་ཡོན་
བསྟན་པ། མཇུག་མཛད་བྱང་སྨོས་པ་དང་དྲུག་ལས། དང་པོ་ལ་མཚན་རྒྱ་
སྐད་དུ་སྨོས་པ་ནི། རྒྱ་གར་ཡུལ་གྱི་སཾ་སྐྲྀ་ཏ་ལྷ་ཡི་སྐད་དུ། ཨཱརྱ་ཨ་ཝ་ལོ་
ཀི་ཏེ་ཤྭ་རཱ་ཡ་བྷིཀྵ་ཤི་ན་རི་སྟོ་ཏྲ་ནཱ་མ། ཞེས་གསུངས། གཉིས་པ་བོད་སྐད་
 

 ལྟར་སྨོས་པ་ནི། བོད་གཙང་མའི་སྐད་དུ་བསྒྱུར་ན། འཕགས་པ་སྤྱན་རས་
གཟིགས་དབང་ཕྱུག་ལ་དགེ་སློང་མ་དཔལ་མོས་བསྟོད་པ་ཞེས་བྱ་བ། ཞེས་
དང༌། གསུམ་པ་སྐད་གཉིས་ཤན་སྦྱར་བ་ནི། ཨཱརྱ་ནི་འཕགས་པ། ཨ་ཝ་ལོ་
ཀི་ཏེ་ཤྭ་རཱ་ཡ་ནི་སྤྱན་རས་གཟིགས་དབང་ཕྱུག་ལ། བྷིཀྵ་ནི་དགེ་སློང་མ།
ཤྲཱི་ན་རི་ནི་དཔལ་མོ། སྟོ་ཏྲ་ནི་བསྟོད་པ། ནཱ་མ་ནི་ཞེས་བྱ་བའོ། །
༈ གཉིས་པ་གཞུང་དོན་བརྟེན་པ་ཡེ་ཤེས་ཀྱི་ཡོན་ཏན་ལ་བསྟོད་པ་ནི།
རང་ཉིད་གང་དུ་གནས་པའི་ས་ཕྱོགས་དེ་ཉིད་དག་པའི་ཞིང་ཁམས་བདེ་
བ་ཅན་གྱི་ཞིང་གི་བཀོད་པ་ལྟ་བུར་མོས་པའི་མདུན་གྱི་ནམ་མཁའི་གནས་
སུ་རྒྱལ་བ་སྲས་དང་བཅས་པ་སྟོན་ཀའི་རྒྱུ་སྐར་ལྟར་བཀྲ་བའི་དབུས་སུ་
པདྨ་འདབ་མ་འབུམ་ལྡན་གྱི་ལྟེ་བར་ཟླ་བའི་དཀྱིལ་འཁོར་ཟླུམ་པོ་ཡངས་
ཤིང་རྒྱ་ཆེ་བའི་སྟེང་ན། འཕགས་པ་སྤྱན་རས་གཟིགས་ཕྱག་སྟོང་སྤྱན་སྟོང་
རྒྱན་དང་ཆ་ལུགས་ཐམས་ཅད་ཡོངས་སུ་རྫོགས་པ་བཞེངས་པའི་སྟབས་
ཀྱིས་མཛེས་པར་བཞུགས་པ་རྒྱུ་སྐར་གྱི་དབུས་སུ་ཟླ་བ་ཉ་གང་བའི་དཀྱིལ་
འཁོར་ལྟ་བུ་མཛེས་ཤིང་ལྟ་ན་སྡུག་པ་ཡིད་ལ་དྲན་པ་ཙམ་གྱིས་ཟག་མེད་
ཀྱི་བདེ་བ་སྐྱེད་པར་བྱེད་པ། བདག་དང་སེམས་ཅན་ཐམས་ཅད་ལ་སྲུང་
སྐྱོབ་བྱིན་རླབས་ཀྱི་ཚུལ་དུ་བཞུགས་པའི་མཐའ་སྐོར་དུ་བདག་དང་སེམས་
ཅན་ཐམས་ཅད་སྒོ་གསུམ་གུས་པ་ཆེན་པོས་དཔག་མེད་བཞི་ལྡན་གྱི་སྒོ་
ནས་ཕྱག་དང་བསྟོད་པའི་ལས་རིམ་ལ་འཇུག་པ་ན། དགེ་སློང་མ་དཔལ་
མོས་ལྷག་པའི་ལྷ་ལ་ངོ་ཆེན་གྱི་ཚུལ་དུ་རང་རེའི་མགོ་འདྲེན་མཛད་པར་
མོས་ནས་ཕྱག་འཚལ་བཞིན་དུ་ཚིག་གི་དོན་ལ་སེམས་རྩེ་གཅིག་པས་
 

 འཕགས་པའི་ཡོན་ཏན་འདི་ལྟར་རྗེས་སུ་དྲན་པར་བྱ་སྟེ། ཨོཾ་གྱིས་ཚིག་གི་
མགོ་འདྲེན་པར་བྱས་ནས་བོས་ཏེ་འཇིག་རྟེན་གསུམ་གྱི་མགོན་པོ་སྤྱན་
རས་གཟིགས་དབང་ཕྱུག་ཕྱག་སྟོང་སྤྱན་སྟོང་དང་ལྡན་པ་ཁྱོད་ལ་སྒོ་གསུམ་
གུས་པ་ཆེན་པོས་ཕྱག་འཚལ་ལོ། །ཞེས་ཚིག་འོག་མ་ཐམས་ཅད་ཀྱི་མདོར་
བསྟན་པའོ། །དེ་ནས་མགོན་པོ་སྤྱན་རས་གཟིགས་འདིས་མཁྱེན་པའི་ཡེ་
ཤེས་ཀྱི་སྒོ་ནས་འགྲོ་བ་འདུལ་བའི་ཚུལ། འཇིག་རྟེན་གྱི་ཁམས་རྣམས་སུ་
བྱིན་རླབས་ཀྱི་རྩ་བ་བླ་མ་ཆོས་སྐུ་འོད་དཔག་མེད་ལ་སོགས་པ་བརྒྱུད་པ་
དང་བཅས་པའི་རྣམ་པར་སྟོན་པ་གང་ཞིག་འདོད་ཁམས་དང་གཟུགས་
ཁམས་དང་གཟུགས་མེད་ཀྱི་ཁམས་བཅས་སྲིད་པ་གསུམ་གྱིས་བསྟོད་
པའི་ཡུལ་དུ་གྱུར་པ་པོ་སྟེ་གཟུགས་མེད་པའི་ཁམས་ན་ཡང་སྔར་བསྟོད་
པའི་བག་ཆགས་ཡོད་པས་མི་འགལ་བའི་ཐེག་པ་ཐུན་མོང་བའི་ལུགས་
དང་། ཐེག་ཆེན་གྱི་མདོ་འགའ་ཞིག་ལས། གཟུགས་མེད་པའི་ལྷ་ལ་གཞལ་
ཡས་ཁང་ཡོད་པ་དང་། སངས་རྒྱས་བཅོམ་ལྡན་འདས་ལ་གཟུགས་མེད་
པའི་ལྷ་རྣམས་ཀྱིས་མེ་ཏོག་འཐོར་ཞིང་གཡས་ཕྱོགས་སུ་བསྐོར་བ་ལན་གསུམ་
གསུམ་དང་བསྟོད་པ་ལ་སོགས་པ་བྱས་པར་གསུངས་པ་ལྟར་རོ། །བརྩེ་
བའི་ཐུགས་རྗེའི་སྒོ་ནས་འགྲོ་བ་འདུལ་བའི་ཚུལ། དངོས་གྲུབ་ཀྱི་རྩ་བ་ལོངས་
སྐུ་ཡི་དམ་ལྷ་ཡི་གཙོ་བོ་སྤྱན་རས་གཟིགས་ཕྱག་སྟོང་སྤྱན་སྟོང་ལ་སོགས་
པའི་རྣམ་པར་སྟོན་པ་གང་ཞིག་འདོད་ཁམས་ན་ཆེ་བའི་བདུད་དང་བཅས་
པ་གཟུགས་ཁམས་ན་ཆེ་བའི་ཚངས་པ་དང་བཅས་པས་བསྟོད་པའི་ཡུལ་
དུ་གྱུར་པ་པོ་དང༌། ནུས་པའི་མཐུ་སྟོབས་ཀྱི་སྒོ་ནས་འགྲོ་བོ་འདུལ་བའི་
 

 ཚུལ། རྟེན་འབྲེལ་གྱི་རྩ་བ་མཁའ་འགྲོའི་གཙོ་བོ་སྒོ་གསུམ་རབ་ཏུ་སྡོམ་
ཐུབ་པའི་བདུད་བཞིའི་གཡུལ་ལས་རྒྱལ་བའི་མཆོག་སྤྲུལ་སྐུ་པདྨ་འབྱུང་
གནས་ལ་སོགས་པའི་རྣམ་པར་སྟོན་པའི་མགོན་པོ་སྤྱན་རས་གཟིགས་
གང་ཞིག་དད་ལྡན་གྱི་འགྲོ་བ་ཀུན་གྱིས་བསྟོད་པས་མྱུར་དུ་གྲུབ་པར་
མཛད་པ་པོ་དང༌། གོང་དུ་བཤད་པ་དེ་ལྟ་བུའི་སྒོ་ནས། འདོད་པའི་
ཁམས་ཀྱི་འཇིག་རྟེན་དང་གཟུགས་ཀྱི་ཁམས་དང་གཟུགས་མེད་པའི་
ཁམས་བཅས་འཇིག་རྟེན་གསུམ་གྱི་སེམས་ཅན་རྣམས་ཐར་པ་དང་ཐམས་
ཅད་མཁྱེན་པའི་ལམ་དུ་བཀོད་པ་ལ་ཐུགས་བསྐྱེད་ཁྱད་པར་དུ་འཕགས་
པའི་མགོན་པོ་མཆོག་ཏུ་གྱུར་པ་སྤྱན་རས་གཟིགས་དབང་ཁྱོད་ལ་སྒོ་
གསུམ་གུས་པ་ཆེན་པོས་ཕྱག་འཚལ་ལོ་ཞེས་མཁྱེན་བརྩེ་ནུས་པའི་ཡེ་
ཤེས་ཀྱི་སྒོ་ནས་རྩ་བ་གསུམ་གྱི་རང་བཞིན་དུ་གྱུར་པ་ལ་བསྟོད་ཅིང་ཕྱག་
མཛད་པ་ཡིན་ཏེ་ཕྱག་འཚལ་འདི་འོག་མ་ཀུན་ལ་སྦྱར་དགོས་པ་ཡིན་ནོ། །
དེའང་སྤྱོད་འཇུག་ལས། དེ་བས་རྒྱལ་བ་འགྲོ་བའི་མགོན། །འགྲོ་བ་སྐྱོབ་
པའི་དོན་བརྩོན་པ། །སྟོབས་ཆེན་འཇིགས་པ་ཀུན་སེལ་ལ། །དེ་རིང་ཉིད་
ནས་སྐྱབས་སུ་མཆི། །ཞེས་པ་ལྟར་རོ། ། །
༈ གསུམ་པ་རྟེན་སྐུའི་ཡོན་ཏན་ལ་བསྟོད་པ་ནི། བདེ་གཤེགས་དཔག་
མེད་སྐུ་སྟེ་སྐུ་བཟང་འཛིན་པ་པོ་ཞེས་པ་ནས་སྟ་ཟུར་དཀྲིས་པའི་རས་བཟང་
ཤམ་ཐབས་འཛིན་པ་པོ་ཞེས་པའི་བར་གྱིས་བསྟན་ཏེ། དེའང་འཕགས་པ་
སྤྱན་རས་གཟིགས་འདི་གདུལ་བྱ་ཐུན་མོང་བའི་ངོར་ས་བཅུའི་བྱང་ཆུབ་
སེམས་དཔའ་ལ་སོགས་པར་སྣང་ཡང་། དོན་ལ་བདེ་གཤེགས་དཔག་ཏུ་
 

 མེད་པའི་རང་བཞིན་ཏེ། ཆོས་སྐུའི་ངོ་བོ་གཟི་བརྗིད་འོད་དཔག་མེད། ལོངས་
སྐུ་ནམ་མཁའ་རྒྱལ་པོ་གངས་ཅན་མཚོ། རྒྱུད་པདྨ་དྲྭ་བ་སོགས་ནས་གསུངས་
པའི་སྤྲུལ་སྐུ་སེངྒེ་སྒྲ་སོགས་རིགས་བཅུས་གཙོས་བྱེ་བ་གྲངས་མེད། ཡང་
སྤྲུལ་ཕྱག་སྟོང་ལས་འཁོར་ལོས་སྒྱུར་བའི་རྒྱལ་པོ་སྟོང་དང༌། སྤྱན་སྟོང་ལས་
བསྐལ་པ་བཟང་པོའི་སངས་རྒྱས་སྟོང་སོགས་ནམ་མཁའ་དང་མཉམ་པར་
སྤྲུལ་པ་ལས། ཁྱད་པར་དུ་སྐུའི་ངོ་བོ་ཞལ་བཅུ་གཅིག་པ། གསུང་སྤྲུལ་ཡི་
གེ་དྲུག་པ། ཐུགས་སྤྲུལ་ཡེ་ཤེས་ཀྱི་མགོན་པོ་ཕྱག་དྲུག་པ། ཡོན་ཏན་གྱི་སྤྲུལ་
པ་དབང་ཆེན་རྟ་མགྲིན། ཕྲིན་ལས་ཀྱི་སྤྲུལ་པ་འཇིགས་པ་བརྒྱད་སྐྱོབ་དང་
སྒྲོལ་མ་དཀར་སྔོན་སོགས་དང་གཞན་ཡང་ཉི་མ་དང་ཟླ་བ། བྱ་དང་རི་དྭགས།
གྲུ་དང་ཟམ་པ། གདོལ་པ་དང་སྨད་འཚོང་སོགས་གང་ལ་གང་འདུལ་གྱི་
སྤྲུལ་པས་འགྲོ་བ་ནམ་མཁའ་དང་མཉམ་པའི་དོན་མཛད་པ་བཅས་བདེ་
གཤེགས་དཔག་ཏུ་མེད་པ་མཚོན་པའི་ཕྱིར་དུ་ཞལ་བཅུ་གཅིག་པའི་སྐུ་སྟེ་
ཞི་བའི་ལས་ཅན་རྩ་ཞལ་དཀར་པོ། གཡས་ལྗང་། གཡོན་དམར་བ། དེའི་
སྟེང་མ་རྒྱས་པའི་ལས་ཅན་དབུས་ལྗང་། གཡས་དམར། གཡོན་དཀར་བ།།
དེའི་སྟེང་མ་དབང་གི་ལས་ཅན་དབུས་དམར། གཡས་དཀར། གཡོན་ལྗང་
བ་བཅས་ཞི་འཛུམ་ལོངས་སྐུའི་རྒྱན་ལྡན་ཞལ་དགུ། དེའི་སྟེང་མ་དྲག་པོའི་
ལས་ཅན་ཁྲོ་ཞལ་ནག་པོ་མཆེ་བ་གཙིགས་པ་ཁྲོ་བའི་ཆས་ཅན་རྣམས་ཀྱིས་
ལས་བཞིའི་སྒོ་ནས་འགྲོ་བའི་དོན་སྣ་ཚོགས་མཛད་པ་དེ་ལྟ་བུར་སྐུ་མཚན་
བཟང་དང་དཔེ་བྱད་ཀྱིས་མཛེས་པའི་རང་བཞིན་འཛིན་པ་པོ་ཁྱོད་ལ་ཕྱག་
འཚལ་ལོ། །ཁྲོ་ཞལ་གྱི་སྟེང་དུ་གྲུབ་གཉིས་ཀྱི་བྱིན་རླབས་སྩོལ་བའི་བརྡར་
 

 རིགས་བདག་བླ་མ་བདེ་གཤེགས་སྣང་བ་མཐའ་ཡས་ཀྱི་མགྲིན་པ་ཡན་
ཆད་སྣང་བ་རང་གི་དབུ་རྒྱན་དུ་འཛིནཾ་པ་པོ་སྟེ་ས་བཅུ་གཅིག་རྫོགས་པའི་
ཕྱིར་ཞལ་བཅུ་གཅིག་དང་ལྡན་པ་དང༌། རྩ་བའི་ཕྱག་བརྒྱད་ལས་གཡས་ཀྱི་
གསུམ་པས་ནི་ཐབས་ཀྱི་འགྲོ་དོན་མཛད་པ་མཚོན་པའི་ཕྱིར་མཆོད་སྦྱིན་
གྱི་ཕྱག་ནས་འབབ་པའི་འོ་མའི་རྒྱུན་གྱིས་ཡི་དྭགས་རྣམས་ཀྱི་བཀྲེས་སྐོམ་
སེལ་བ་པོར་གྱུར་པ་དང་། འདིར་གོང་འོག་ཐམས་ཅད་དུ་པོ་ཞེས་པ་ཐམས་
ཅད་ནི་ལས་དེའི་བྱེད་པ་པོར་མཚོན་པའི་བདག་སྒྲ་ཡིན་ནོ། །ཤེས་རབ་པདྨ་
ལྟར་རྒྱས་པ་མཚོན་པའི་ཕྱིར་ཕྱག་གཡོན་གྱི་གསུམ་པ་གསེར་གྱི་པདྨས་
རྣམ་པར་བརྒྱན་པ་པོ་ཁྱོད་ལ་ཕྱག་འཚལ་ལོ། །རྩ་ཕྱག་ལྷག་མ་དྲུག་གི་ཕྱག་
རྒྱའི་བརྡ་དོན་ཀྱང་འདིས་མཚོན་ནས་གོ་དགོས་སོ། །གསང་སྔགས་ཀྱི་དམ་
ཚིག་རྫོགས་པ་མཚོན་པའི་ཕྱིར་དྲི་ཞིམ་གྱི་ངད་དང་ལྡན་པའི་དབུ་སྐྲ་རལ་
པའི་ཕྲེང་བ་དམར་སེར་ཁྲོ་ཞལ་གྱི་དབུ་ལ་འཁྱུག་པ་པོ་ལ་ཕྱག་འཚལ་ལོ།།
ཞི་ཞལ་འོག་མ་དགུ་པོའི་དབུ་སྐུ་ལ་དམར་སེར་གྱི་ཉམས་ཙམ་རེ་ཡོད་པར་གོ་
དགོས་སོ། །ཟག་མེད་ཀྱི་བདེ་ཆེན་རྒྱས་པའི་ཕྱིར་ཞལ་རས་ཐམས་ཅད་ལང་
ཚོ་རབ་ཏུ་རྒྱས་པ་ཉ་གང་ཟླ་བ་ལྟ་བུར་མཛེས་པ་པོ་ལ། དྲི་མེད་ཀྱི་མཁྱེན་
གཉིས་རྒྱས་པའི་ཕྱིར་ཞལ་རེ་ལ་སྤྱན་གྱི་དབང་པོ་མེ་ཏོག་པདྨའི་འདབ་མ་
ལྟ་བུ་མཆོག་ཏུ་མཛེས་པས་བཟང་ཞིང་སེམས་ཅན་ཀུན་ལ་ཁྱབ་པོར་གཟིགས་
པས་ཡངས་པ་པོ་ལ། དང་པོ་བྱང་ཆུབ་མཆོག་ཏུ་ཐུགས་བསྐྱེད་པ་ནས་བཟུང་།
སྤྱན་རས་གཟིགས་ནི་གཞན་དོན་སྙིང་རྗེའི་མངའ་བདག་ཡིན་པས་རང་དོན་
གྱི་སྐྱོན་གྱིས་མ་གོས་པ་མཚོན་པའི་ཕྱིར་སྐུ་མདོག་ཁ་བ་གསར་པ་དང་དུང་
 

 ལྟར་རྣམ་པར་དཀར་ཞིང་ཚུལ་ཁྲིམས་ཀྱི་དྲི་ངད་ལྡན་པ་པོ་ལ། ནང་ཡོན་
ཏན་གྱི་རྒྱན་རྣམས་རྫོགས་པའི་ཕྱིར་སྐུ་དེ་ལ་མགུལ་རྒྱན་དང་སེ་མོ་དོ་དང་
དོ་ཤལ་གྱི་ཕྲེང་བ་རྣམས་དྲི་མེད་འོད་ཆགས་མུ་ཏིག་གི་ཚོམ་བུ་དང་ལྡན་པ་
འཛིན་པ་པོ། ཚངས་པ་དང་བརྒྱ་བྱིན་སོགས་ཁེངས་པ་གཞོམ་ཞིང་མ་རིག་
པའི་མུན་པ་སེལ་བའི་ཕྱིར་ལྷ་ལས་འདས་པའི་འོད་ནི་སྐུ་དེ་ལ་ཤིན་ཏུ་
མཛེས་པའི་འོད་ཟེར་ཉི་མ་སྐྱ་རེངས་ལྟ་བུ་དང་ལྗང་གུ་དང་མཐིང་འོད་
དང་འཇའ་རིས་དང་དམར་པོ་ལ་སོགས་པས་བརྒྱན་པ་པོ་ལ། ཐབས་
མཁས་ཀྱི་ཕྱག་གིས་འགྲོ་བ་འདུལ་ཞིང་ཐུགས་རྗེའི་སྤྱན་གྱིས་རྟག་ཏུ་
གཟིགས་པ་མཚོན་པའི་ཕྱིར་པདྨའི་ཕྲེང་བ་ཕྱི་ནང་དུ་མས་འཁོར་ཡུག་ཏུ་
ཁེབས་པའི་མཚོ་ལྟར་མཐིལ་དུ་སྤྱན་སྟོང་ཕྲག་དང་ལྡན་པ་མཆོག་སྦྱིན་གྱི་
ཕྱག་རྒྱ་མཛད་པའི་ཕྱག་ལག་སྟོང་ནི་གྲལ་དུ་འགྲིགས་པས་དངར་བར་
བྱས་པ་པོ་ལ་ཕྱག་འཚལ་ལོ། །ཕྱག་ལག་དེའང་ཁ་དོག་ཤིན་ཏུ་དང་བ་སྟོན་
ཀའི་སྤྲིན་གྱི་མདོག་དང་ལྡན་ཞིང་གཞོན་ཤ་དང་ལྡན་པ་པོ་ལ། དཔུང་
གདུབ་ཀྱི་རིན་ཆེན་མང་པོས་དཔུང་པ་གཉིས་ནི་བརྒྱན་པ་པོ་ལ། ཐབས་
ཞི་བས་འགྲོ་བ་འདུལ་བའི་ཕྱིར་དཔག་བསམ་གྱི་ལྗོན་ཤིང་སོགས་ཀྱི་ལོ་
མའི་མཆོག་ལྟར་ཕྱག་མཐིལ་གྱི་རེག་བྱ་འཇམ་ཞིང་གཞོན་ཤ་དང་ལྡན་པ་པོ་
ལ། ཐུགས་རྗེའི་རླན་དང་མི་འབྲལ་བ་མཚོན་པའི་ཕྱིར་སྙིང་རྗེ་ལྡན་པའི་རི་
དྭགས་ཀྲིཥྛ་ས་རིའི་པགས་པ་རློན་པ་ཕྲག་ལ་བཀལ་བས་ནུ་མ་གཡོན་པ་
བཀབ་པ་པོ་ལ། འཕགས་ལམ་ཡན་ལག་བརྒྱད་མཚོན་པའི་ཕྱིར་རིན་པོ་
ཆེའི་སྙན་ཆ་གཡས་གཡོན་དང་ཕྱག་ལག་གཉིས་ཀྱི་གདུ་བུས་མཛེས་པར་
 

 སྙེག་ཅིང་མདོར་ན་རིན་པོ་ཆེའི་དབུ་རྒྱན་དང༌། སྙན་རྒྱན་གཉིས། མགུལ་
རྒྱན་དང་། སེ་མོ་དོ། དོ་ཤལ་གསུམ། དཔུང་པ་དང་ཕྱག་གི་གདུ་བུ། ཞབས་
ཀྱི་གདུ་བུ། དྲིལ་བུ་གཡེར་ཁས་བརྒྱན་པའི་གསེར་གྱི་སྐ་རགས་བཅས་
གོང་འོག་ནས་བསྟན་པའི་རིན་པོ་ཆེའི་རྒྱན་བརྒྱད་པོ་རྣམས་འཆང་བ་
པོ་ལ། སྙིང་རྗེ་ཆེན་པོས་སྲིད་པར་བཞུགས་ཀྱང་སྲིད་པའི་སྐྱོན་གྱིས་མི་
གོས་པ་མཚོན་པའི་ཕྱིར་འདམ་རྫབ་སོགས་ཀྱི་དྲི་མ་མེད་པ་མེ་ཏོག་པདྨའི་
མཆོག་དང་བྱང་ཆུབ་སེམས་ཀྱི་ཆ་ཤས་གང་བ་མཚོན་པའི་ཕྱིར་ཟླ་བ་ཉ་གོང་
བ་བཅས་ཀྱི་གདན་ལ་གནས་པ་པོ་ལ། ཤེས་རབ་ཆེན་པོས་ཆོས་ཀུན་གྱི་ལྟེ་
བ་མཐའ་བྲལ་དབུ་མའི་དོན་རྟོགས་པས་སྒྲིབ་པའི་རྩུབ་རེག་སྤངས་པ་
མཚོན་པའི་ཕྱིར་སྐུའི་ལྟེ་བ་གཡས་སུ་འཁྱིལ་བའི་ངོས་ནི་པདྨའི་འདབ་མ་
ལྟར་འཇམ་པ་པོ་ལ། དྲན་ཤེས་བག་ཡོད་ཀྱིས་ཐུགས་རྒྱུད་སྡོམ་པ་མཚོན་
པའི་ཕྱིར་གསེར་གྱི་སྐ་རགས་མཆོག་ལ་དྲྭ་བ་དྲྭ་ཕྱེད་ཀྱི་ཚུལ་དུ་ནོར་བུས་
སྨྲས་པ་པོ་ལ། ཁྲེལ་ངོ་ཚ་དང་བཅས་པའི་ཚུལ་ཁྲིམས་དང༌ ལྡན་པར་
མཚོན་ཕྱིར་སྐུ་རྐེད་ཀྱི་སྟ་ཟུར་གཉིས་ནས་ཟླུམ་པོར་དཀྲིས་པའི་ཀ་ཤི་ཀའི་
རས་བཟང་པོའི་ཤམ་ཐབས་འཛིན་པ་པོ་ཁྱོད་ལ་ཕྱག་འཚལ་ལོ། །ཞེས་པའོ།།
༈ བཞི་པ་མཛད་པ་ཕྲིན་ལས་ཀྱི་ཡོན་ཏན་ལ་བསྟོད་པ་ནི། ཐུབ་པའི་མཁྱེན་
མཆོག་ནས་འོ་མའི་མཚོ་དང་ཆུ་ཡི་མཚོ་ལས་སྒྲོལ་བ་པོ་ཞེས་པའི་བར་
གྱིས་བསྟན་ཏེ། འོག་གི་ཡོན་ཏན་འདི་དག་རང་ལ་མངའ་བཞིན་དུ་གཞན་
ལ་ཕྲིན་ལས་འཇུག་པ་ཡིན་པས་སྒྲིབ་གཉིས་ཀྱི་སྤང་བྱ་རྩད་ནས་བསྡམས་
ཐུབ་པའི་ཇི་ལྟ་ཇི་སྙེད་རྟོགས་པའི་མཁྱེན་གཉིས་མཆོག་གིས་གདུལ་བྱ་
 

 མཆོག་བྱང་སེམས་ཀྱི་རིགས་ཅན་རྣམས་ནི་སྐྱེས་བུ་རང་སྟོབས་ཀྱིས་བརྒལ་
དཀའ་བ་འཁོར་བའི་རྒྱ་མཚོ་ཆེན་པོའི་ཕ་རོལ་ཐེག་པ་ཆེན་པོའི་བྱང་ཆུབ་
ཀྱི་ས་ལ་ཕྱིན་པར་མཛད་པ་པོ་ལ། བྱང་ཆུབ་མཆོག་གི་གོ་འཕང་དེ་ཉིད་བརྙེས་
པའི་རྒྱུ་བསྐལ་ཆེན་གྲངས་མེད་གསུམ་ལ་སོགས་པའི་ཡུན་ལ་བསོད་
ནམས་ཀྱི་ཚོགས་མང་པོ་ཉེ་བར་རང་གིས་བསགས་ནས་གཞན་ལ་བསགས་
པའི་ཐབས་སྟོན་པ་པོ་ལ་ཕྱག་འཚལ་ཞིང་བསྟོད་པའོ། །གདུལ་བྱ་འབྲིང་ཉན་
རང་གི་རིགས་ཅན་རྣམས་ཐེག་པ་འབྲིང་པོ་རང་རྒྱལ་དང་ཐེག་དམན་ཉན་
ཐོས་ཀྱི་བྱང་ཆུབ་ལ་བཀོད་པའི་སྒོ་ནས་རྟག་ཏུ་ཁམས་གསུམ་ལས་ཐར་
པས་བདེ་བའི་ཕྱིར་ན་འབྱུང་བ་སྐྱེ་བའི་སྡུག་བསྔལ་དང་འཁོར་བ་ན་གནས་
པའི་སྡུག་བསྔལ་དང་རྒ་བའི་སྡུག་བསྔལ་དང་ནད་ཀྱིས་ན་བའི་སྡུག་བསྔལ་
བཞི་སེལ་བ་པོ་ལ། འབྲས་བུ་སྐྱེ་གནས་རྒ་ན་བཞི་པོ་དེའི་རྒྱུ་ཉོན་མོངས་
དུག་གསུམ་རྩད་ནས་སྤོང་བའི་ཐབས་སྟོན་པས་སྤང་བ་མཐར་ཕྱིན་པར་
མཛད་ཅིང་གདུལ་བྱ་གསང་སྔགས་ཀྱི་རིགས་ཅན་ཕལ་ཆེར་ནི་དག་པ་
མཁའ་སྤྱོད་ཀྱི་ཞིང་ན་ལོངས་སྤྱོད་པའི་ཐབས་སྟོན་པ་པོ་ལ། འདིར་སྟོན་
པ་པོ་ཞེས་པ་བར་གྱི་གསལ་བྱེད་ཡིན་པས་གོང་འོགོ་ཕྲིན་ལས་ཀྱི་ཚིག་མཐའ་
གང་འོས་ཀུན་ལ་སྦྱར་ཤེས་དགོས་སོ། །ལུས་ཅན་ཀུན་གྱི་ནང་ན་མཆོག་ཏུ་
གྱུར་པ་སྤྱན་རས་གཟིགས་ཁྱོད་ནི་གདུལ་བྱ་དམན་པ་རྣམས་ལྟ་བུའི་
བདུད་དང་གནོད་སྦྱིན་སོགས་འབྱུང་པོ་ངན་པའི་དཔུང་འཁྲུགས་པ་ལས་
རྒྱལ་བར་མཛད་པ་པོ། འཕགས་པ་ཁྱོད་ཀྱི་སྐུའི་གཡོ་བ་ཐམས་ཅད་སེམས་
ཙན་རྣམས་ལ་ཕན་བདེའི་ཐབས་ཁོ་ནར་གྱུར་ཏེ་ཐ་ན་གསེར་གྱི་རྐང་གདུབ་
 

 ཀྱི་སྒྲ་ཡིས་ཞབས་གཉིས་ཀྱང་འགྲོ་བ་ཡིད་དུ་འོང་བ་པོ་ལ་ཕྱག་འཚལ་ལོ་
ཞེས་པ་སྟེ། འཕགས་པ་ལྷས། སངས་རྒྱས་རྣམས་ཀྱི་གཡོ་བ་ནི། །འགའ་ཡང་
དོན་མེད་མ་ཡིན་ཏེ། །དབུགས་ཀྱང་སེམས་ཅན་ཐམས་ཅད་ལ། ། སྨན་སླད་
ཁོ་ནར་ཡང་དག་འབྱུང༌། །ཞེས་གསུངས་པ་ལྟར་རོ། །སྐྱེས་བུ་ཆུང་ངུའི་
རིགས་ཅན་གདུལ་བྱ་དམན་པ་རྣམས་ནི། བྱམས་སྙིང་རྗེ་དགའ་བ་བཏང་
སྙོམས་ཏེ་ཚད་མེད་བཞི་སྒོམ་པ་དང༌། སྟོན་པའི་ཉན་ཐོས་བྱེ་བ་སྡུམ་པ་
དང༌། ཕྱོགས་བཞིའི་དགེ་འདུན་ལ་མཆོད་པ་དང་། སྔར་མ་བྱས་པའི་ཕྱོགས་
སུ་མཆོད་རྟེན་བྱེད་པ་བཅས་བཞི་པོ་ནི་གཟུགས་ཁམས་ཚངས་པའི་འཇིག་
རྟེན་ན་སྐྱེ་ཞིང་གནས་པའི་རྒྱུ་ཡིན་པས་ཚངས་པའི་གནས་པ་བཞི་ཡིས་
འགྲོ་བ་རྣམས་ལ་དབེན་པ་སྟེ་མཛེས་པར་མཛད་པ་པོ་ལ། གདུལ་བྱ་སྤྱོད་
པ་མ་ཞི་བ་རྣམས་ལ་ཞི་ཞིང་དུལ་བ་ཐབས་སྟོན་པའི་ཕྱིར་དུ་སྐུའི་སྤྱོད་ཚུལ་
ཡང་བྱ་ངང་པའི་རྒྱལ་པོ་འགྲོས་འདུས་དང་གླང་ཆེན་དྲེགས་ལྡན་གཞན་
ལ་མི་འཇིགས་པར་དལ་གྱི་འགྲོ་བ་ལྟར་གཤེགས་པ་པོ་ལ། ཕྲིན་ལས་
ཐམས་ཅད་མདོར་བསྡུ་ན་གཅིག་ཏུ་འདུ་སྟེ་ཐེག་ཆེན་ཚོགས་གཉིས་ཡོངས་
རྫོགས་རང་གི་ཉེ་བར་བསགས་ཤིང་གཞན་ལ་དེ་བསྟན་པ་དོན་དུ་གཉེར་བ་
པོ་ལ། རྒྱུ་ཚོགས་གཉིས་པོ་དེས་འབྲས་བུ་སྲིད་ཞིའི་མཐའ་གཉིས་ལས་
འདས་པ་རྫོགས་པའི་སངས་རྒྱས་ཀྱི་གོ་འཕང་སྒྲུབ་པར་བྱེད་པས་རྒྱལ་བའི་
ཕྲིན་ལས་མཐར་ཐུག་ནི་འདི་གཅིག་པུར་འདུའོ། །དེས་ན་སྙིང་རྗེའི་རྩ་བ་ཅན་
བསོད་ནམས་ཀྱི་ཚོགས་ཀྱིས་འོ་མའི་མཚོ་ལྟ་བུ་ཞི་བའི་མཐའ་དང་སྟོང་ཉིད་
སྤྲོས་བྲལ་རྟོགས་པའི་ཡེ་ཤེས་ཀྱི་ཚོགས་ཀྱིས་ནི་ཆུ་ཡི་མཚོ་ལྟ་བུ་སྲིད་པའི་
 

 མཐའ་ལས་སྒྲོལ་ཏེ་འབྲས་བུ་སྐུ་གཉིས་ཀྱི་ས་ལ་བཀོད་པར་མཛད་པ་པོ་
ལ་བསྟོད་ཅིང་ཕྱག་འཚལ་ལོ་ཞེས་པའོ། །
༈ ལྔ་པ་དེ་ལྟར་བསྟོད་པའི་ཕན་ཡོན་བསྟན་པ་ནི། གང་ཞིག་རྟག་ཏུ་ནས་
འཇིག་རྟེན་འཇིག་རྟེན་ལས་འདས་དགོས་པ་ཀུན་འགྲུབ་འགྱུར་ཞེས་པའི་
བར་གྱིས་བསྟན་ཏེ། བསྟོད་པ་པོ་གང་ཞིག་དུས་ཀྱི་ཁྱད་པར་རྟག་ཏུ་ནམ་
གྱི་ཁྱད་པར་ཐོ་རངས་ཀྱི་དུས་སུ་མལ་ནས་ལངས་ནས་ཀུན་སློང་གི་ཁྱད་
པར་བླ་མ་སྤྱན་རས་གཟིགས་ལ་ངན་རྟོག་ཐམས་ཅད་ངང་གིས་འགག་
ཐུབ་པ་ལྟ་བུའི་ཡིད་གུས་པའི་ཤུགས་ཆེན་པོ་ཡིས། ཚོགས་ཞིང་གི་ཁྱད་པར་
སྔར་བཤད་པའི་སྤྱན་རས་གཟིགས་ཀྱི་དབང་པོའི་སྐུ་གསུང་ཐུགས་ཡོན་
ཏན་ཕྲིན་ལས་ཐམས་ཅད་ཡིད་ལ་ཡང་ཡང་རྗེས་སུ་དྲན་ནས་སེམས་པར་
བྱེད་ཅིང་། ངག་གུས་པས་བསྟོད་པའི་མཆོག པོ་བསྟོད་འདི་སྒྲ་དག་ཅིང་སྒྲ་
ཧ་ཅང་ཆུང་བ་མ་ཡིན་པས་གསལ་བར་འདོན་བྱེད་ན། བསྟོད་པ་པོ་དེ་ནི་
སྐྱེས་པའམ་ནི་བུད་མེད་གང་ཡིན་ཀྱང་རུང་སྟེ། སྐྱེ་བ་འདི་ལ་བྱམས་དང་
སྙིང་རྗེ་ཆེ་ཞིང་ཀུན་གྱིས་ཡིད་དུ་འོང་བ་དང་འཁོར་སློབ་ལོངས་སྤྱོད་རྒྱས་
ཤིང་ནད་གདོན་བར་ཆད་ཞི་བ་དང་བཙའ་སད་སེར་གསུམ་ཞི་ཞིང་ཡུལ་
ལ་བདེ་སྐྱིད་འབྱུང་བ་དང་བློ་ཆོས་ལམ་དུ་འགྲོ་ཞིང་དུས་མིན་འཆི་བ་ཟློག་
པ་སོགས་དང་མ་འོངས་པ་བྱང་ཆུབ་མ་ཐོབ་བར་གྱི་སྐྱེ་བ་ཚེ་རབས་ཐམས་
ཅད་དུ། འཇིག་རྟེན་གྱི་ཡོན་ཏན་མཐོ་རིས་ལྷ་མིའི་ལུས་དང་ལོངས་སྤྱོད་
ཆོས་ཀྱི་ཡོན་ཏན་གོང་ནས་གོང་དུ་འཕེལ་བ་སོགས་སྔར་བཤད་པ་རྣམས་
དང༌ འཇིག་རྟེན་ལས་འདུས་པའི་ཡོན་ཏན་བདེ་བ་ཅན་སོགས་ཞིང་
 

 ཁམས་རྣམ་དག་ཏུ་སྐྱེ་བ་དང་ས་དང་ལམ་གྱི་ཡོན་ཏན་ཐམས་ཅད་རྫོགས་
ཤིང་སངས་རྒྱས་ཀྱི་གོ་འཕང་འཐོབ་པ་བཅས་མདོར་ན་ཐུབ་པའི་རྒྱལ་མཆོག་
བསྟོད་པས་གྲུབ་པར་གསུངས་པ་ལྟར་རང་གིས་ཇི་ལྟར་བསམ་པའི་དགེ་
ལེགས་ཀྱི་དགོས་པ་མ་ལུས་པ་ཀུན་ཏུ་ལྷུན་གྱིས་འགྲུབ་པར་འགྱུར་རོ། །
༈ དྲུག་པ་འཇུག་མཛད་བྱང་སྨོས་པ་ནི། འཕགས་པ་སྤྱན་རས་གཟིགས་
དབང་ཕྱུག་ལ་དགེ་སློང་མ་དཔལ་མོས་ལི་ཁ་ར་ཤིང་འཕེལ་དུ་བསྟོད་པ་
མཛད་པོ་རྫོགས་སོ།། །།ཞེས་པའོ། །ཞེས་པོ་བསྟོད་ཀྱི་འགྲེལ་ཆུང་འདིའང་ལྷག་པའི་ལྷ་མཆོག་
འདིའི་སྒོ་ནས་རང་གཞན་གྱི་དོན་གཉིས་སྒྲུབ་པ་ལ་མོས་པ་ལམ་དུ་བྱེད་པ་ལྡོམ་བུ་བ་༧པདྨ་བི་ཛས་རང་གི་
རྗེས་སུ་སྡེ་སྣོད་སྦྱོང་བ་བློ་གསལ་རིག་འཛིན་རྣམ་རྒྱལ་གྱི་ཆེད་དུ་བྲིས་པ་དགེ་ལེགས་འཕེལ། སྤར་གྱི་འདོད་
འབྱུང་ཟུར་མང་དུ། །རིག་འཛིན་རྣམ་པར་རྒྱལ་བས་བསྐྲུན། །དགེ་བས་འཛམ་གླིང་ཚེ་འདི་ནས། །ཡོངས་སུ་
སྒྲོལ་བའི་མཐུ་ཐོབ་ཤོག །ཅེས་པའང་༧པདྨ་བི་ཛས་སོ།། །།
 
